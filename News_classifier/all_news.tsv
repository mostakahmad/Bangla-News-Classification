News	Category
আশুগঞ্জ সার কারখানায় উৎপাদন বন্ধ ব্রাহ্মণবাড়িয়ার আশুগঞ্জ সার কারখানায় উৎপাদন বন্ধ হয়ে গেছে। অ্যামোনিয়া প্ল্যান্টের সিং গ্যাস কমপ্রেসরে ত্রুটির কারণে গতকাল শনিবার সকাল থেকে কারখানায় উৎপাদন বন্ধ রয়েছে। এতে প্রতিদিন ১ হাজার ২০০ মেট্রিক টন ইউরিয়া উৎপাদন ব্যাহত হচ্ছে। খোঁজ নিয়ে জানা গেছে, সার কারখানার অ্যামোনিয়া প্ল্যান্টের সিনথেসিস গ্যাস (সিনগ্যাস) কমপ্রেসর ফুটো হয়ে তেল নিচের দিকে অনবরত নির্গত হতে থাকে। আগুনের তাপের কারণে সেখানে আগুন ধরে গেলে সার উৎপাদন বন্ধ হয়ে যায়। সার কারখানার মহাব্যবস্থাপক (উৎপাদন) ওমর খৈয়াম বলেন, ত্রুটি মেরামতে প্রকৌশলীরা কাজ শুরু করেছেন।	4
ভোলা হবে শিল্পাঞ্চল ভোলায় গ্যাসের প্রচুর মজুত আছে। আরও বিদ্যুৎ উৎপাদন কেন্দ্র নির্মাণের কাজ শুরু হচ্ছে। এখানে সমুদ্র ও নদীবন্দর হওয়ারও কথা রয়েছে। সব মিলিয়ে ভোলা আগামী দিনে শিল্পাঞ্চল হয়ে উঠতে পারে। ‘ভোলায় হালকা প্রকৌশল ও অটোমোবাইল শিল্পাঞ্চল’ শীর্ষক এক কর্মশালায় বক্তারা এ কথা বলেছেন। ভোলা জেলা শিল্পকলা একাডেমী মিলনায়তনে গতকাল শনিবার এ কর্মশালার আয়োজন করে বিনিয়োগ বোর্ড। অনুষ্ঠানের প্রধান অতিথি বাণিজ্যমন্ত্রী তোফায়েল আহমেদ জানান, ভোলায় আছে এক ট্রিলিয়ন ঘনফুট গ্যাস। এই গ্যাস ব্যবহার করে নির্মিত হয়েছে ২২৫ মেগাওয়াট বিদ্যুৎ উৎপাদন কেন্দ্র। আরও ২২৫ মেগাওয়াট বিদ্যুৎ উৎপাদন কেন্দ্র স্থাপনের কাজ শুরু হবে। এই জেলায় নদীভাঙন রোধে দুই হাজার কোটি টাকার প্রকল্প হাতে নেওয়া হয়েছে। পদ্মা সেতু নির্মাণের পর ভোলা-বরিশাল সড়কও নির্মাণ এবং ভোলায় অর্থনৈতিক অঞ্চল নির্মাণের জন্য জমি অধিগ্রহণের প্রক্রিয়া চলছে বলে মন্ত্রী উল্লেখ করেন। পরিবেশ ও বন উপমন্ত্রী আবদুল্লাহ আল ইসলাম বলেন, ‘ভোলার চরফ্যাশনকে পর্যটন এলাকা হিসেবে গড়ে তুলতে ৫০ কোটি টাকা ব্যয় হচ্ছে। ভোলায় দেশি-বিদেশি পর্যটক ও শিল্পপতিদের দ্রুত চলাচলের জন্য একটি বিমানবন্দর গড়া জরুরি হয়ে পড়েছে।’ বিজিএমইএর সভাপতি আতিকুল ইসলাম বলেন, ‘আমরা বিদেশ থেকে যদি কাপড় আনতে পারি, তাহলে ভোলায় উৎপাদিত কাপড় কেন নিতে পারব না। বস্ত্রশিল্প গড়ে ওঠার ব্যবস্থা করলে আমরাও এগিয়ে আসব।’ নিটল-টাটার চেয়ারম্যান আবদুল মাতলুব আহমাদ জানান, ‘সরকার অনুমতি দিলে ছয় মাসের মধ্যে তাঁর কোম্পানি ভোলায় হালকা প্রকৌশল ও অটোমোবাইল শিল্প গড়ার কাজ শুরু করবে।’ সভাপতির বক্তব্যে বিনিয়োগ বোর্ডের নির্বাহী চেয়ারম্যান এস এ সামাদ বলেন, ‘ভোলা হবে সিঙ্গাপুরের চেয়েও উন্নত শিল্পনগর। এখানে আছে শিল্প-কলকারখানা গড়ার সব উপাদান।’ অনুষ্ঠানে আরও বক্তব্য দেন এফবিসিসিআইয়ের সভাপতি কাজী আকরাম উদ্দিন আহমদ এবং দুই সহসভাপতি হেলাল উদ্দিন ও মনোয়ারা হাকিম আলী, জেলা প্রশাসক সেলিম রেজা, বিনিয়োগ বোর্ডের সদস্য নাভাষ চন্দ্র মণ্ডল, দৈনিক সমকাল-এর সম্পাদক গোলাম সারওয়ার, অতিরিক্ত জ্বালানিসচিব নাজিমুদ্দিন চৌধুরী প্রমুখ।	4
কারখানায় নিরাপত্তা বিষয়ে প্রশিক্ষণ তৈরি পোশাক কারখানায় পেশাগত নিরাপত্তা ও স্বাস্থ্যবিষয়ক প্রশিক্ষণের জন্য মাস্টার ট্রেইনার বা প্রথম ধাপের প্রশিক্ষক তৈরি করা হবে। তাঁরা প্রশিক্ষণ দেবেন আট হাজার সুপারভাইজারকে। আর এই সুপারভাইজাররা প্রশিক্ষিত করবেন পোশাকশ্রমিকদের। আইএলওর আন্তর্জাতিক প্রশিক্ষণকেন্দ্র (আইটিসি-আইএলও) প্রথম ধাপের প্রশিক্ষণার্থী বা মাস্টার ট্রেইনারদের প্রশিক্ষণ দেওয়ার কার্যক্রম শুরু করেছে। এতে সহায়তা করছে আইএলওর (আন্তর্জাতিক শ্রম সংস্থা) বাংলাদেশ কার্যালয়, বাংলাদেশ এমপ্লয়ার্স ফেডারেশন (বিইএফ), বিজিএমইএ ও বিকেএমইএ। ঢাকায় বিইএফের কার্যালয়ে গতকাল প্রথম ধাপের প্রশিক্ষকদের প্রশিক্ষণ বিষয়ে একটি সভা অনুষ্ঠিত হয়।	4
ঢাকায় এপ্রিলে পর্যটন মেলা আগামী ৯ এপ্রিল থেকে ঢাকায় শুরু হচ্ছে তিন দিনব্যাপী দ্বাদশ আন্তর্জাতিক পর্যটন মেলা ঢাকা ট্রাভেল মার্ট-২০১৫। দেশের শীর্ষস্থানীয় ভ্রমণবিষয়ক পাক্ষিক দ্য বাংলাদেশ মনিটর এ মেলার আয়োজন করছে। প্যান প্যাসিফিক সোনারগাঁও হোটেলে অনুষ্ঠেয় এ মেলায় দেশি-বিদেশি জাতীয় পর্যটন কর্তৃপক্ষ, বিমান সংস্থা, টুর অপারেটর, হোটেল, রিসোর্ট, বিনোদন পার্ক ও পর্যটন ব্যবসার সঙ্গে সংশ্লিষ্ট বিভিন্ন প্রতিষ্ঠান অংশ নেবে। মেলা চলাকালে অংশ নেওয়া প্রতিষ্ঠানগুলো বিমান টিকিট, টুর প্যাকেজ, হোটেল রুমের ওপর বিশেষ মূল্যছাড়সহ বিভিন্ন সুযোগ-সুবিধা দেবে। ৯ থেকে ১১ এপ্রিল পর্যন্ত প্রতিদিন সকাল ১০টা থেকে রাত ৮টা পর্যন্ত পর্যটন মেলা সর্বসাধারণের জন্য উন্মুক্ত থাকবে। বিজ্ঞপ্তি	4
শিল্পীদের ভালোবাসাই আমাকে জয়ী করেছে বাংলাদেশ চলচ্চিত্র শিল্পী সমিতির দ্বিবার্ষিক নির্বাচন হয়ে গেল গত ৩০ জানুয়ারি। দ্বিতীয়বারের মতো সভাপতি নির্বাচিত হয়েছেন অভিনেতা শাকিব খান। বড় ব্যবধানে জয় এবং জয়–পরবর্তী কাজ নিয়ে কথা বললেন নবনির্বাচিত সভাপতি আবার সভাপতি পদে নির্বাচিত হলেন, অনুভূতি কি আগের মতোই? আমার প্রতি শিল্পীসমাজের যে এত ভালোবাসা, আমার জানা ছিল না। তাঁরা আমাকে একচেটিয়াভাবে ভোট দিয়ে বড় ব্যবধানে নির্বাচিত করেছেন। আমি আবারও হতবাক। বাংলাদেশের চলচ্চিত্রের সব শিল্পীর কাছে আমি কৃতজ্ঞ। ভোট বেশি পাওয়ার ক্ষেত্রে কি নায়ক হিসেবে আপনার জনপ্রিয়তা সহায়তা করেছে? না, এটা আমি মনে করি না। সাধারণ মানুষের কাছে আমি একজন জনপ্রিয় শিল্পী হতে পারি। কিন্তু শিল্পীসমাজের কাছে আমিও সবার মতোই একজন সাধারণ অভিনয়শিল্পী। সুতরাং তাঁদের ওপর আমার জনপ্রিয়তা প্রভাব ফেলে না। আমার প্রতি সহশিল্পীদের মনের টান এবং ভালোবাসাই আমাকে জয়ী করেছে। নতুন কমিটি নিয়ে পরিকল্পনা কী? নির্বাচিত শিল্পী সমিতির বাইরে যাঁরা আছেন, তাঁদের নিয়ে নতুন নির্বাচিত কমিটির সঙ্গে সমন্বয় করে একটি উপদেষ্টা কমিটি গঠন করতে চাই। এই উপদেষ্টা কমিটি ‘আর্টিস্ট অ্যাসোসিয়েশন’-এর ব্যানারে কাজ করবে। চলচ্চিত্রশিল্পে আমূল পরিবর্তন আনতে যা যা দরকার, তাই-ই করা হবে। সভাপতি হিসেবে কতটুকু সময় দিতে পারবেন? এখন আরও সময় বেশি দিতে পারব। আগে বেশি বেশি ছবিতে কাজ করতাম। এখন বছরে ভালো পাঁচ-ছয়টি ছবিতে কাজ করব। ফলে শিল্পীদের জন্য কাজের সময় আরও বেশি পাওয়া যাবে। এ ছাড়া এবারের নির্বাচনে তরুণ শিল্পীদের যে আগ্রহ দেখেছি, তাঁদের সঙ্গে নিয়ে এগোলে আগামী দিনে সমিতি আরও গতিশীল হবে। আপনি বলেছিলেন, দেশের পরিস্থিতি ভালো না থাকার কারণে এবারের নির্বাচন সঠিক সময়ে করা সম্ভব হয়নি। সামনেও দেশের পরিস্থিতি এ রকম থাকলে কী করবেন? ভবিষ্যতে যেকোনো পরিস্থিতিতেই সঠিক সময়ে নির্বাচন করতে চাই। সাক্ষাৎকার: শফিক আল মামুন	4
চাল উৎপাদন ও সরবরাহ স্থবির চলমান অবরোধ-হরতালে কুষ্টিয়ায় চাল উৎপাদন ও সরবরাহ প্রায় স্থবির হয়ে পড়েছে। এতে মিলমালিকেরা লোকসানের মুখে পড়ছেন। এর সঙ্গে জড়িত শ্রমিক-কর্মচারীরাও পড়েছেন বিপাকে। জেলা চালকল মালিক সমিতি সূত্রে জানা গেছে, কুষ্টিয়া সদর উপজেলার বটতৈল, খাজানগর, দোস্তপাড়া, শান্তিমোড়, বল্লভপুর, আইলচারা ও পোড়াদহে প্রায় সাত কিলোমিটারে চাল প্রস্তুত অঞ্চল গড়ে উঠেছে। এ এলাকায় চালকল ২৫০টি, অটো রাইস মিল ২০টি ও সেমি অটো রাইস মিল (বাছাই) রয়েছে প্রায় ৫০টি। দেশে প্রয়োজনীয় চালের বড় অংশ এ অঞ্চল থেকে সরবরাহ করা হয়। চাল সরবরাহের জন্য দোস্তপাড়া ও আইলচারা বাজারে কুষ্টিয়া জেলা ট্রাক ও ট্যাংকলরি শ্রমিক ইউনিয়নের দুটি কার্যালয় আছে। ওই দুটি কার্যালয়ের দপ্তর সম্পাদক ও দপ্তর সহকারী সূত্রে জানা যায়, স্বাভাবিক অবস্থায় এ অঞ্চল থেকে প্রতিদিন উৎপাদিত দেড় হাজার টন চাল ১০০ ট্রাকে দেশের বিভিন্ন জেলায় সরবরাহ করা হয়। প্রতি ট্রাকে চাল থাকে ১৫ টন। এখন সেখানে ৩৫ থেকে ৪০টি ট্রাক ঝুঁকি নিয়ে ঢাকাসহ বিভিন্ন জেলায় যাচ্ছে। জানা গেছে, এক মাসের হরতাল-অবরোধে অর্ধেকের বেশি মিল উৎপাদন বন্ধ করে দিয়েছে। ধানও সংগ্রহ করতে পারছেন না মিলমালিকেরা। এ অবস্থায় এই শিল্পে জড়িত প্রায় ১৫ হাজার শ্রমিক-কর্মচারী অসহায় হয়ে পড়েছেন। বল্লভপুরে মা ভান্ডারী অটো রাইস মিলের পরিচালক আসাদুল ইসলাম বলেন, সাধারণত প্রতি মাসে তিনি ৯০ ট্রাক চাল সরবরাহ করেন। কিন্তু গত এক মাসে মাত্র ১০ ট্রাক চাল সরবরাহ করেছেন। এই এক মাসে তিনি এক মণ ধানও আনতে পারেননি। প্রতিদিনই চালের চাহিদা রয়েছে। কিন্তু দিতে পারছেন না। তাঁর প্রতিষ্ঠানে প্রায় ১২০ জন শ্রমিককে বসিয়ে রেখে এক মাসের বেতন দিয়েছেন। এ অঞ্চলের চাল ব্যবসায়ীরা প্রতিদিন চার থেকে পাঁচ কোটি টাকা ক্ষতির সম্মুখীন হচ্ছেন। আইলচারার ট্রাকচালক জালাল উদ্দিন বলেন, আগে তিনি মাসে ১৭-১৮টি ট্রিপ (মালামাল নিয়ে যাত্রা) দিতেন। এক মাসে মাত্র পাঁচটি ট্রিপ দিয়েছেন। অবশিষ্ট দিনগুলোতে বসেই ছিলেন। জেলা চালকল মালিক সমিতির সভাপতি আবদুল মজিদ বলেন, অবরোধ-হরতালে এক মাসে মিনিকেট চালের দাম কেজিপ্রতি বেড়েছে দেড় থেকে দুই টাকা। রাজনৈতিক পরিস্থিতিতে মিলমালিকেরা ধান আমদানি করতে পারছেন না।	4
পেঁয়াজের কেজি ৫ টাকা! মেহেরপুরে প্রতি কেজি দেশি পেঁয়াজ পাঁচ টাকা, বাউকুল পাঁচ টাকা, বাঁধাকপি তিন টাকা ও শিম চার টাকা ধরে বিক্রি হয়েছে। গতকাল সোমবার সকালে সদর থানায় এসব সবজি ও ফল নিলামে উঠলে ওই দামে বিক্রি করা হয়। অথচ গতকালও শহরের কাঁচাবাজারে পেঁয়াজ ২৩ টাকা, বাঁধাকপি সাত, শিম ১৪ টাকা ও বাউকুল ৩০ টাকা কেজি দরে বিক্রি হয়েছে। সদর থানার পুলিশ সূত্রে জানা গেছে, গত রোববার রাতে শহরের ওয়াপদা মোড়ে সবজিবাহী একটি ট্রাকের ভেতর থেকে ৭৮ বোতল ফেনসিডিল উদ্ধার করে পুলিশ। পরে ট্রাফিক পুলিশ ট্রাকটি জব্দ করে থানায় নেয়। ওই রাতেই পুলিশ সবজি নিলামে বিক্রি করতে শহরে মাইকযোগে প্রচার চালায়। ওই ট্রাকে তিন হাজারটি বাঁধা কপি (দেড় হাজার কেজি), চার বস্তা (১০০ কেজি) শিম, ১৫ বস্তা (৭০০ কেজি) পেঁয়াজ ও ১৯ ঝুড়ি (প্রতি ঝুড়ি ২০ কেজি) বাউকুল ছিল। রাতে নিলামে এসব পণ্যের দর ওঠে সাড়ে ১৭ হাজার টাকা। এ কারণে পুলিশ পরদিন আবার নিলামের আহ্বান জানিয়ে শহরে মাইকে প্রচার চালায়। গতকাল সকালে নিলামে আগের দিনের চেয়ে ১০০ টাকা বেশি ডাক ওঠে। ওই সব পণ্য বিক্রি হয় ১৭ হাজার ৬০০ টাকায়। নিলামে উচ্চ দর হাঁকানো রফিকুল ইসলাম জানান, তাঁরা ১৫ জন সমঝোতার ভিত্তিতে নিলামে অংশ নেন। তাই ওই দরে তাঁরা সবজি কিনতে পেরেছেন। এতে সবজি বিক্রি করে সবার কিছু লাভ হবে। এ ব্যাপারে সদর থানার ভারপ্রাপ্ত কর্মকর্তা (ওসি) আহসান হাবিব প্রথম আলোকে জানান, পচনশীল দ্রব্য হওয়ায় ঊর্ধ্বতন কর্মকর্তাদের নির্দেশে ওই মালামাল নিলামে তোলা হয়। তাঁরা চেষ্টা করেছেন সর্বোচ্চ দরে পণ্যগুলো বিক্রি করতে। সবজির ভেতর থেকে উদ্ধার করা ফেনসিডিলসহ ট্রাকটি থানায় রয়েছে। বাংলাদেশ সড়ক পরিবহন কর্তৃপক্ষের (বিআরটিএ) মাধ্যমে পুলিশ ট্রাকের মালিক ও অন্যান্য তথ্য জেনে এ ব্যাপারে আইনি পদক্ষেপ নেবে।	4
ট্যানারি মালিকদের ক্ষতি ৪৫৯ কোটি টাকা চলমান টানা অবরোধ-হরতালে দেশের ট্যানারি মালিকদের ৪৫৯ কোটি টাকার ক্ষতি হয়েছে। চামড়া রপ্তানি কমে যাওয়া, পরিবহন ব্যয় বেড়ে যাওয়া, আমদানি করা রাসায়নিক বন্দরে আটকে থাকা, সময়মতো পণ্য জাহাজীকরণ করতে না পারা এবং বিমানে পণ্য পাঠানোর কারণে এই ক্ষতি হয়েছে ট্যানারি মালিকদের। রাজধানীর সেগুনবাগিচায় ঢাকা রিপোর্টার্স ইউনিটি মিলনায়তনে গতকাল সোমবার সংবাদ সম্মেলন করে এসব তথ্য জানিয়েছে বাংলাদেশ ট্যানার্স অ্যাসোসিয়েশন (বিটিএ)। এতে মূল বক্তব্য পড়ে শোনান বিটিএর সভাপতি শাহীন আহমেদ। তিনি জানান, গত জানুয়ারিতে কাঁচা ও প্রস্তুত চামড়া রপ্তানি কমেছে ১২৮ কোটি টাকার। কোরবানির সময় সংগ্রহ করা চামড়ার ৪০ শতাংশ এখনো দেশের বিভিন্ন স্থানে রয়েছে। ঠিকমতো ট্যানারিতে আনতে না পারায় সেগুলোর মান নষ্ট হয়েছে, যার মূল্য প্রায় ১০০ কোটি টাকা। আমদানি করা রাসায়নিক বন্দরে পড়ে থাকায় ক্ষতি প্রায় ২০ কোটি টাকা। ট্রাক ভাড়া দ্বিগুণ হয়ে যাওয়ার ক্ষতি ১৫ কোটি টাকা। সময়মতো পণ্য পাঠাতে না পারায় আন্তর্জাতিক ক্রেতাদের ক্ষতিপূরণ দিতে হচ্ছে ৩৪ কোটি টাকা। রপ্তানি পণ্য বিমানে পাঠানোর কারণে ক্ষতি ৪৫ কোটি টাকা। ব্যাংকঋণের সুদ দাঁড়িয়েছে ৬৫ কোটি টাকা। শ্রমিক-কর্মচারীদের বেতন-মজুরি বাবদ ব্যয় গুনতে হয়েছে ৫২ কোটি টাকা। বিটিএ বলছে, বিশ্ববাজারে চামড়ার দাম পড়ে গেছে। আগে যেখানে প্রতি বর্গফুট প্রস্তুত চামড়ার রপ্তানি মূল্য ছিল ১ ডলার ৭০ সেন্ট, সেটা এখন নেমেছে ১ ডলার ৫০ সেন্টে। মজুত চামড়া রপ্তানিতে প্রায় ৫০০ কোটি টাকার লোকসান হবে। দেশের ট্যানারিগুলোতে এখন মজুত আছে প্রায় ৩ হাজার ৫০০ কোটি টাকার চামড়া। প্রসঙ্গত, চলতি ২০১৪-১৫ অর্থবছরের প্রথম সাত মাসে (জুলাই-জানুয়ারি) চামড়া রপ্তানি থেকে আয়ের লক্ষ্যমাত্রা ঠিক করা হয়েছে ৭৭ কোটি ৩১ লাখ ডলার। এই সময়ে রপ্তানি হয়েছে ৬৬ কোটি ৮১ লাখ ডলারের চামড়া। সংবাদ সম্মেলনে হরতাল-অবরোধের ক্ষতি পোষাতে প্রস্তুত চামড়া রপ্তানির ওপর ১০ শতাংশ হারে নগদ সহায়তা দেওয়া, চামড়াশিল্পনগরে ট্যানারি স্থানান্তরে এক অঙ্কের সুদহারে পাঁচ হাজার কোটি টাকা ঋণ দেওয়া এবং শিল্পনগরে উৎপাদন ও রপ্তানি শুরুর পর থেকে ১০ বছর এসব প্রতিষ্ঠানকে কর অবকাশ-সুবিধা দেওয়ার দাবি জানানো হয়। জুনে স্থানান্তর সম্ভব নয়: হাজারীবাগের সব ট্যানারি সাভারের শিল্পনগরে স্থানান্তরের সময়সীমা শেষ হচ্ছে এ বছরের জুনে। মার্চের মধ্যে শেষ হওয়ার কথা কেন্দ্রীয় বর্জ্য শোধনাগারের (সিইটিপি) নির্মাণকাজ। তবে রাজনৈতিক অস্থিরতায় নির্ধারিত সময়ের মধ্যে ট্যানারি স্থানান্তর সম্ভব নয় বলে মন্তব্য করেছেন শাহীন আহমেদ। তিনি বলেন, ‘আমরা সিমেন্ট, বালু ঠিক সময়ে সাভারে নিতে পারছি না। কাজ করব কীভাবে? আগামী জুনের মধ্যে তাই সাভারে ট্যানারি স্থানান্তর কোনোভাবেই সম্ভব নয়। এ বছরের শেষ নাগাদ স্থানান্তর শেষ হতে পারে।’ এ বিষয়ে জানতে চাইলে শিল্পনগর প্রকল্পের পরিচালক সিরাজুল হায়দার প্রথম আলোকে বলেন, ‘নির্ধারিত সময়ের মধ্যেই তাঁদের সাভারে যেতে হবে। না গেলে কী হবে, সেটা কয়েক দিন আগে শিল্পমন্ত্রী তাঁদের জানিয়ে দিয়েছেন। মন্ত্রী তো বলেই দিয়েছেন, যাঁরা সময়মতো সাভারে ট্যানারি স্থানান্তর করবেন না, তাঁদের প্লট বাতিল করা হবে।’ সংবাদ সম্মেলনে জানানো হয়, হাজারীবাগ থেকে সাভারের শিল্পনগরে সব ট্যানারি স্থানান্তরে সরকারের কাছে তাঁরা ১ হাজার ১০০ কোটি টাকা ক্ষতিপূরণ চেয়েছিলেন। কিন্তু সরকার দিচ্ছে ২৫০ কোটি টাকা। এটা চাহিদার তুলনায় খুবই কম। ক্ষতিপূরণের পরিমাণ বাড়ানো প্রয়োজন। শাহীন আহমেদের অভিযোগ, দুর্ভাগ্যবশত বিসিক এখনো কোনো ক্ষতিপূরণ ট্যানারি মালিকদের দেয়নি। তা ছাড়া ক্ষতিপূরণের অর্থ দেওয়ার জন্য গঠিত কমিটি নানা টালবাহানা করছে এবং নানা কারণ দেখিয়ে ট্যানারি মালিকদের হয়রানি করছে। এ বিষয়ে শিল্পনগরের প্রকল্প পরিচালক জানান, চলতি সপ্তাহেই তাঁদের ক্ষতিপূরণের প্রথম কিস্তি দেওয়ার বিষয়টি চূড়ান্ত হবে।	4
প্রবাসী–আয় কমেছে জানুয়ারি মাসে বছরের প্রথম মাস জানুয়ারিতে বিশ্বের বিভিন্ন দেশে বসবাসরত বাংলাদেশিদের দেশে পাঠানো আয় রেমিট্যান্স বা প্রবাসী-আয় কমে গেছে। গত মাসে প্রবাসীরা দেশে পাঠান মোট ১২৩ কোটি ডলারের সমপরিমাণ বৈদেশিক মুদ্রা। এর আগে চলতি অর্থবছর প্রায় সব মাসেই প্রবাসী-আয় বৃদ্ধির প্রবণতা ছিল। জানুয়ারি মাসে প্রবাসী-আয় আগের বছরের একই মাস ও গত ডিসেম্বরের তুলনায় কমেছে। বলা হচ্ছে, রাজনৈতিক অস্থিরতার কারণে গত মাসে প্রবাসী-আয় কমেছে। বাংলাদেশ ব্যাংকের সংশ্লিষ্ট বিভাগের একজন কর্মকর্তা বলেন, প্রবাসীরা দৈনন্দিন খরচ মেটানোর পাশাপাশি বিনিয়োগের উদ্দেশ্যে দেশে টাকা পাঠিয়ে থাকেন। তবে অবরোধ ও হরতালসহ রাজনৈতিক অস্থিরতায় অনেকেই উদ্বিগ্ন, এ কারণে প্রবাসী-আয় কমে থাকতে পারে। বাংলাদেশ ব্যাংকের তথ্য অনুযায়ী, আগের বছরের জানুয়ারির তুলনায় এই জানুয়ারিতে প্রবাসী-আয় কম এসেছে ২ কোটি ৭১ লাখ ডলার বা ২ দশমিক ১৫ শতাংশ। আর গত ডিসেম্বরের তুলনায় কমেছে ৪ কোটি ৩ লাখ ডলার বা ৩ দশমিক ১৬ শতাংশ। জানুয়ারিতে প্রবাসী-আয় কম আসার প্রভাব পড়েছে সামগ্রিক রেমিট্যান্স আয়ের প্রবৃদ্ধিতে। চলতি অর্থবছরের প্রথম সাত মাসে (জুলাই-জানুয়ারি) মোট প্রবাসী-আয় এসেছে ৮৭২ কোটি ডলার। আগের অর্থবছরের একই সময়ে যা ছিল ৮০৩ কোটি ডলার। এ হিসেবে সাত মাসে রেমিট্যান্স বেড়েছে ৬৯ কোটি ডলার বা ৮ দশমিক ৫৯ শতাংশ। এর আগে গত ডিসেম্বর পর্যন্ত ছয় মাসে প্রবাসী-আয়ে প্রবৃদ্ধি ছিল ১০ দশমিক ৩৪ শতাংশ। এর আগে দীর্ঘ সময় ধরে রেমিট্যান্সে উচ্চপ্রবাহ থাকলেও ২০১৩ সালে তাতে ভাটা পড়ে। ওই সময়ে দেশে রাজনৈতিক অস্থিরতাসহ বিভিন্ন কারণে জনশক্তি রপ্তানি কমে যায় এবং ডলারের বিপরীতে টাকা শক্তিশালী হয়ে ওঠায় প্রবাসী-আয় কমে যায় বলে ধারণা করা হয়।	4
সেবা খাতে বাজারসুবিধা চায় বাংলাদেশ বহির্বিশ্বে বর্তমানে বাংলাদেশের চিকিৎসক, প্রকৌশলী, ব্যাংকার, শিক্ষক থেকে শুরু করে বাবুর্চি পর্যন্ত সবাই কাজ করছেন। কিন্তু বাংলাদেশিদের আরও বেশি হারে কাজ পাওয়ার জন্য খুলে যেতে পারে অপার সম্ভাবনার দুয়ার। তা অবশ্য নির্ভর করছে অনেকটা স্বল্পোন্নত দেশ বা এলডিসিগুলোর জন্য বিশ্ব বাণিজ্য সংস্থার (ডব্লিউটিও) সার্ভিস ওয়েভার বা সেবা খাতে ছাড়ের ওপর। আর এ ব্যাপারেই আগামী বৃহস্পতি ও শুক্রবার (৫-৬ ফেব্রুয়ারি) সুইজারল্যান্ডের জেনেভায় ডব্লিউটিওর প্রধান কার্যালয়ে বসছে উচ্চপর্যায়ের একটি সম্মেলন। এতে যোগ দিতে বাণিজ্যমন্ত্রী তোফায়েল আহমেদের নেতৃত্বাধীন একটি দল গতকাল সোমবার রাতে ঢাকা ছেড়েছে। দলে অন্যান্যের মধ্যে রয়েছেন বাণিজ্য মন্ত্রণালয়ের ডব্লিউটিও সেলের মহাপরিচালক অমিতাভ চক্রবর্তী, বাংলাদেশ ফরেন ট্রেড ইনস্টিটিউটের (বিএফটিআই) পরিচালক মোস্তফা আবিদ খান ও ডব্লিউটিও সেলের উপপরিচালক মাসুকুর রহমান সিকদার। ঢাকা ছাড়ার আগে তোফায়েল আহমেদ গতকাল প্রথম আলোকে বলেন, ‘ডব্লিউটিওর মন্ত্রী পর্যায়ের সম্মেলনে এলডিসির জন্য সেবা খাতে ছাড় দেওয়ার সিদ্ধান্ত হয়েই আছে, কিন্তু কার্যকর হচ্ছে না। এবারের সম্মেলনে আমরা তা কার্যকরের ব্যাপারেই তাগিদ দেব।’ উদাহরণ দিয়ে বাণিজ্যমন্ত্রী বলেন, ‘জনশক্তি রপ্তানিতে জাপানের ক্ষেত্রে যদি শিক্ষাগত যোগ্যতা ধরা হয় ডিগ্রি পাস, বাংলাদেশের ক্ষেত্রে তা হবে এসএসসি পাস। পার্থক্যটাই হলো সেবা খাতে ছাড়।’ ইউরোপের অনেক দেশে বর্তমানে জনশক্তি রপ্তানি করা না গেলেও সেবা খাতে ছাড় পেলে তা সম্ভব হবে বলে উল্লেখ করেন তিনি। বাংলাদেশের মোট দেশজ উৎপাদনে (জিডিপি) অর্ধেকেরও বেশি অবদান সেবা খাতের। জেনেভায় অনুষ্ঠেয় সম্মেলনে এলডিসিগুলোকে সেবা খাতে অগ্রাধিকারমূলক বাজার প্রবেশাধিকার দেওয়ার বিষয়েই আলোচনা হবে। বাণিজ্য মন্ত্রণালয়ের কর্মকর্তারা বলছেন, পণ্যবাণিজ্যে শুল্ক ও কোটামুক্ত সুবিধার পাশাপাশি সেবাবাণিজ্যেও বাজার প্রবেশাধিকার চাওয়া হচ্ছে। এলডিসির প্রভাবশালী সদস্য হিসেবে শুধু নিজের জন্য নয়, অন্যদের জন্যও বলিষ্ঠ কণ্ঠস্বর রয়েছে বাংলাদেশের। ডব্লিউটিওর মন্ত্রী পর্যায়ের বৈঠকগুলোতে এ ব্যাপারে আলোচনা হয়, সিদ্ধান্তও হয়, কিন্তু কার্যকর হয় না। এবারের সম্মেলনে এ বিষয়গুলোই যুক্তি দিয়ে তুলে ধরা হবে। এলডিসিগুলোকে সেবা খাতে অগ্রাধিকারমূলক বাজার প্রবেশাধিকার দেওয়ার সিদ্ধান্ত হয় ২০১১ সালে ডব্লিউটিওর মন্ত্রী পর্যায়ের অষ্টম সম্মেলনেই। কিন্তু কার্যকর না হওয়ায় ইন্দোনেশিয়ার বালিতে ২০১৩ সালে অনুষ্ঠিত ডব্লিউটিওর নবম মন্ত্রী পর্যায়ের সম্মেলনে ওই সিদ্ধান্ত কার্যকরে আবার তাগিদ দেয় এলডিসি গ্রুপ। কোনো লাভ না হওয়ায় এলডিসি গ্রুপ গত বছরের জুলাইয়ে ডব্লিউটিওকে আবারও অনুরোধ জানায়। আর এতে গুরুত্বপূর্ণ ভূমিকা পালন করে বাংলাদেশ। সেবা খাতে ছাড় মানে হচ্ছে সেবা খাতের রপ্তানিতে বর্তমানে আরোপ থাকা বিভিন্ন শর্তের শিথিলতা। উন্নত দেশগুলো এত দিন জটিলতার কথা বলে বিষয়টিকে আটকে রেখেছিল বলে জানা গেছে। কিন্তু খাদ্যনিরাপত্তার বিষয়টিও ডব্লিউটিওতে জটিল বিষয় হিসেবেই পরিচিত ছিল এত দিন। আড়াই মাস আগে গত ১৫ নভেম্বর খাদ্যনিরাপত্তা বিষয়ের সফল সমাধান হয়েছে। বাণিজ্য মন্ত্রণালয়ের কর্মকর্তারা বলছেন, খাদ্যনিরাপত্তার বিষয়টির সমাধানের ফলে ডব্লিউটিওতে সেবা খাতের ছাড় নিয়ে দর-কষাকষির ক্ষেত্রে নতুন উদ্যম ও গতির সৃষ্টি হয়েছে এলডিসির সদস্যদেশগুলোর মধ্যে। এবারের সম্মেলনে তাই জোর গলায় কথা বলা হবে। ডব্লিউটিও সেবা খাতের ১১টি শ্রেণি করেছে। এগুলো হচ্ছে ব্যবসায়িক সেবা; যোগাযোগ, নির্মাণ ও সংশ্লিষ্ট প্রকৌশল; বিপণন; শিক্ষা; পরিবেশবিষয়ক সেবা; স্বাস্থ্যসেবা; পানি ও পর্যটন-সম্পর্কিত সেবা; বিনোদন, সাংস্কৃতিক ও ক্রীড়াসেবা; পরিবহন সেবা ও বিবিধ সেবা। সেন্টার ফর পলিসি ডায়ালগ প্রকাশিত বিশ্ব বাণিজ্য সংস্থা এবং বাংলাদেশ শীর্ষক গ্রন্থে এ বিষয়ে বলা হয়েছে, সেবা খাতে বাণিজ্য প্রবৃদ্ধি দ্রুত হারে বাড়ছে। সেবাবাণিজ্যই হচ্ছে অর্থনৈতিক বিশ্বায়নের পরবর্তী ধাপ। তিনটি মৌলিক কারণে প্রতিটি উন্নয়নশীল দেশের জন্য তা গুরুত্বপূর্ণ। এগুলো হচ্ছে পণ্য রপ্তানিতে প্রতিযোগিতা সক্ষমতা সংরক্ষণ ও সম্প্রসারণ, সেবা খাতে রপ্তানির সুযোগের সদ্ব্যবহার এবং অভ্যন্তরীণ সেবাবাণিজ্যে দেশীয় সেবা প্রতিষ্ঠানের উৎপাদনশীলতা ও দক্ষতার মাধ্যমে বাজার সংরক্ষণ। সিপিডির নির্বাহী পরিচালক মোস্তাফিজুর রহমান প্রথম আলোকে বলেন, পর্যটন, পরিবহন, আর্থিক, শিক্ষা, তথ্যপ্রযুক্তি ও উদ্ভাবন—এই ছয়টি খাতকে বেছে নিয়ে সমন্বিত প্রস্তাব পাঠিয়েছে এলডিসি গ্রুপ। এর পরিপ্রেক্ষিতে তারা কী দেবে, এই সম্মেলনে তা তুলে ধরার কথা। কিন্তু এ ব্যাপারে উন্নত দেশগুলো যেহেতু বরাবরই পিছিয়ে থেকেছে, শঙ্কা হয় এবারও তারা ফলপ্রসূ কিছু দেবে না। বাংলাদেশের তাহলে করণীয় কী—জানতে চাইলে তিনি বলেন, সম্মেলনে উন্নত দেশের মন্ত্রীরাও থাকবেন। এলডিসি গ্রুপের অন্যতম সদস্য হিসেবে বাংলাদেশের উচিত হবে উন্নত দেশগুলোকে চাপ দিয়ে সেবা খাতের ছাড়ের জন্য একটা সময়সীমার প্রতিশ্রুতি আদায় করা।	4
উন্নয়নবিরোধী কার্যকলাপ চলছে: মুহিত দেশে উন্নয়নবিরোধী কার্যকলাপ শুরু হয়েছে বলে মন্তব্য করেছেন অর্থমন্ত্রী আবুল মাল আবদুল মুহিত। মন্ত্রী বলেন, ‘এগুলো রাজনীতি নয়। স্রেফ উন্নয়নবিরোধী ও সন্ত্রাসী কর্মকাণ্ড।’ সচিবালয়ে গতকাল সোমবার কনফেডারেশন অব এশিয়া প্যাসিফিক চেম্বার অব কমার্স অ্যান্ড ইন্ডাস্ট্রির (সিএসিসিআই) সফররত প্রতিনিধিদলের সঙ্গে অনুষ্ঠিত বৈঠকে অর্থমন্ত্রী এসব কথা বলেন। উন্নয়নবিরোধী কার্যকলাপের সঙ্গে জড়িত কোনো দলের নাম উল্লেখ না করে প্রতিনিধিদলের উদ্দেশে অর্থমন্ত্রী বলেন, ‘এ দেশে বিনিয়োগের পরিবেশ ভালো। যেসব সন্ত্রাসী কর্মকাণ্ড চলছে, তা সাময়িক। তবে সহসাই এই সংকট আমরা মোকাবিলা করব।’ বাংলাদেশের অর্থনীতির জন্য ২০১৪ সাল সবচেয়ে ভালো ছিল জানিয়ে অর্থমন্ত্রী আগের পাঁচ বছরে বিনিয়োগের সহায়ক পরিবেশ তৈরিতে সরকারের বিভিন্ন পদক্ষেপের কথা তুলে ধরেন। বর্তমানে বিদ্যালয়গামী শিক্ষার্থী ৯৮ শতাংশে উন্নীত এবং বিপুল জনসংখ্যা থাকা সত্ত্বেও দারিদ্র্যের হার ১৭ শতাংশে নেমে এসেছে বলে জানান মুহিত। অর্থমন্ত্রীর চেয়ে আরেকটু এগিয়ে বাংলাদেশ শিল্প ও বণিক সমিতি ফেডারেশনের (এফবিসিসিআই) সভাপতি কাজী আকরাম উদ্দিন আহ্মদ বলেন, উন্নয়নে গত ছয় বছরে অত্যাশ্চর্য ঘটিয়েছে বাংলাদেশ। সিএসিসিআই সভাপতি জামাল ইনায়শেভিলি বাংলাদেশের মোট দেশজ উৎপাদনের (জিডিপি) ধারাবাহিক ও সন্তোষজনক প্রবৃদ্ধি অর্জনের প্রশংসা করেন। ইনায়শেভিলি জর্জিয়া চেম্বার অব কমার্স অ্যান্ড ইন্ডাস্ট্রির পর্ষদ সদস্য। সিএসিসিআই ও সার্ক চেম্বারের সহসভাপতি প্রদীপকুমার শ্রেষ্ঠ বলেন, রাজনৈতিক অস্থিরতা সত্ত্বেও বাংলাদেশের প্রবৃদ্ধি স্থিতিশীল, এটা অবশ্যই ইতিবাচক দিক। ইরান চেম্বার অব কমার্স অ্যান্ড ইন্ডাস্ট্রির আন্তর্জাতিকবিষয়ক জ্যেষ্ঠ বিশেষজ্ঞ গোলনাজ শালাশৌর বলেন, বাংলাদেশের সঙ্গে বাণিজ্য বাড়ুক—এটা তাঁদের চাওয়া। এ ছাড়া সিএসিসিআইয়ের জ্যেষ্ঠ সহসভাপতি ও ফেডারেশন অব ইন্ডিয়ান চেম্বার অব কমার্স অ্যান্ড ইন্ডাস্ট্রির নির্বাহী কমিটির সদস্য সমীর মোদি, সহকারী মহাসচিব অতুল সুংগলু, ইন্টারন্যাশনাল চেম্বার অব কমার্সের (আইসিসি) পর্ষদ সদস্য অস্ট্রেলিয়ার পিটার ম্যাকমুলিন প্রমুখ বক্তব্য দেন।	4
বিদেশি ক্রেতারা উদ্বিগ্ন চলমান রাজনৈতিক অস্থিরতা নিয়ে তৈরি পোশাকের বিদেশি ক্রেতা প্রতিনিধিরা উদ্বেগ জানিয়েছেন। তাঁরা শিগগিরই সমস্যার সমাধানের আহ্বান জানিয়ে বলেছেন, বর্তমান পরিস্থিতি দীর্ঘস্থায়ী হলে বাংলাদেশের ভাবমূর্তি ক্ষুণ্ন²হবে। তাতে রপ্তানিকাজ কমে যেতে পারে। রাজধানীর ওয়েস্টিন হোটেলে গতকাল সোমবার বিকেলে বায়ারস ফোরামের মাসিক বৈঠকে এসব কথা বলেন বিদেশি ক্রেতাপ্রতিষ্ঠানের প্রতিনিধিরা। এতে ক্রেতা প্রতিনিধি ছাড়াও বাণিজ্যমন্ত্রী তোফায়েল আহমেদ, তৈরি পোশাকশিল্পের মালিকদের সংগঠন বিজিএমইএর সভাপতি আতিকুল ইসলাম, সহসভাপতি শহিদউল্লাহ আজিম ও রিয়াজ-বিন-মাহমুদ এবং ক্রেতাদের জোট অ্যাকর্ড ও অ্যালায়েন্সের শীর্ষ কর্মকর্তারা উপস্থিত ছিলেন। বিদেশি ক্রেতা প্রতিনিধিরা যে চলমান রাজনৈতিক পরিস্থিতি নিয়ে উদ্বেগ জানিয়েছেন, সেটি নিশ্চিত করেন বৈঠকে উপস্থিত বিজিএমইএর একাধিক নেতা। তাঁরা জানিয়েছেন, বর্তমান পরিস্থিতি কত দিন চলবে, সেটিও জানতে চান প্রতিনিধিরা। তবে বাণিজ্যমন্ত্রী তাঁদের আশ্বস্ত করার চেষ্টা করেন। বৈঠকে এইচঅ্যান্ডএম, গ্যাপ, টেসকো, কেরিফোর, সিঅ্যান্ডএ, ওয়ালমার্টসহ বিদেশি ৬৫ ক্রেতাপ্রতিষ্ঠান ও ব্র্যান্ডের প্রতিনিধিরা অংশ নেন। তবে তাঁরা গণমাধ্যমের সঙ্গে কথা বলেননি। বৈঠক শেষে বিজিএমইএর সভাপতি আতিকুল ইসলাম সাংবাদিকদের বলেন, ক্রেতা প্রতিনিধিরা বলেছেন, কোনোভাবেই পণ্য সরবরাহব্যবস্থা বাধাগ্রস্ত করা যাবে না। ক্রেতাদের গাড়ি যাতে পুলিশ রিকুজিশন না করে, সে বিষয়টি উল্লেখ করেছেন তাঁরা। তিনি বলেন, পুলিশ ও বিজিবির পাহারায় পণ্য পরিবহন করা যাচ্ছে। তবে ক্রেতা প্রতিনিধিরা স্বাভাবিক যে পরিবেশ চান, সেটি কিন্তু এখনো হয়নি। বৈঠক প্রসঙ্গে জানতে চাইলে শহিদুল্লাহ আজিম বলেন, ক্রেতারা একটি বাক্য বৈঠকে বারবার উচ্চারণ করেছেন, সেটি হচ্ছে ‘বিক্রয়কেন্দ্রের শেলফ খালি থাকবে না’। এই বাক্য দিয়ে তাঁরা বুঝিয়েছেন কোনোভাবেই সরবরাহব্যবস্থা বিঘ্নিত করা যাবে না। আর এ রকম দুশ্চিন্তাগ্রস্ত অবস্থা অব্যাহত থাকলে বাধ্য হয়েই ক্রেতারা বিকল্প গন্তব্যে পোশাক তৈরির কাজ দিতে শুরু করবেন। অন্যদিকে তোফায়েল আহমেদ বলেন, সরকারের একজন মন্ত্রী হিসেবে তাঁর কাছে ক্রেতাপ্রতিষ্ঠানের প্রতিনিধিরা সর্বশেষ অবস্থা জানতে চেয়েছেন। তাঁরা বলেছেন, দীর্ঘদিন ধরে তাঁরা এ দেশে ব্যবসা করছেন। ভবিষ্যতেও তাঁরা এটি অব্যাহত রাখতে চান। এখন পর্যন্ত তাঁদের সামান্য ক্ষতি হয়েছে। তাঁরা যে পণ্য ক্রয় করেন, ভবিষ্যতে সেটি যাতে যথাযথভাবে হয়, সে বিষয়টি জানিয়েছেন। বাণিজ্যমন্ত্রী আরও বলেন, ‘আমি ক্রেতা প্রতিনিধিদের আশ্বস্ত করে বলেছি, আইন প্রয়োগকারী সংস্থার সদস্যরা ঐক্যবদ্ধভাবে পণ্য পরিবহন স্বাভাবিক রেখেছেন। যেভাবে সহিংসতা শুরু হয়েছিল, এখন সেটি নেই। আস্তে আস্তে স্তিমিত হয়ে যাবে। আমি বৈঠকে তাৎক্ষণিকভাবে পুলিশের আইজির সঙ্গে কথা বলেছি। তিনি আশ্বস্ত করে বলেছেন, সামনের দিনগুলো আমরা স্বাভাবিক অবস্থায় নিয়ে আসতে পারব।’ বাণিজ্যমন্ত্রী দাবি করে বলেন, ক্রেতা প্রতিনিধিরা বলেছেন, তাঁদের পণ্য পরিবহন বাধাগ্রস্ত হচ্ছে না। তবে পরিবহন খরচ কিছুটা বেড়েছে। তোফায়েল আহমেদ বলেন, বর্তমান অবস্থা অনির্দিষ্টকালের জন্য চলতে পারে না। অবরোধের নামে আসলে নাশকতা ও জঙ্গি তৎপরতা চালানো হচ্ছে। আজকে যে হরতাল দিল, কিন্তু তার পরও রাস্তায় যানজট। চলমান অস্থিরতায় তৈরি পোশাকের ক্রয়াদেশ ৩০ শতাংশ কমছে বলে বিজিএমইএ সম্প্রতি দাবি করেছে। এ বিষয়ে জানতে চাইলে বাণিজ্যমন্ত্রী বলেন, ক্রয়াদেশ কমেনি। এদিকে চলমান হরতাল-অবরোধের কারণে পোশাক কারখানার মালিকদের ক্ষয়ক্ষতির পরিমাণ বাড়ছে। এখন পর্যন্ত ৯২ লাখ ৯২ হাজার মার্কিন ডলারের পোশাকের ক্রয়াদেশ বাতিল হয়েছে। এর সঙ্গে মূল্যছাড়, উড়োজাহাজে পণ্য পাঠানো, জাহাজীকরণে বিলম্ব ও নাশকতার ক্ষতি যোগ করে লোকসান ১ কোটি ৯০ লাখ ডলার, দেশি মুদ্রায় যা প্রায় ১৪৮ কোটি টাকার সমান। বিজিএমইএর কার্যালয়ে গত শনিবার পর্যন্ত এই ক্ষতির হিসাব পাঠিয়েছে ২৩টি পোশাক কারখানা।	4
জেবিসিসিআইয়ের পুরস্কার প্রদান জাপান-বাংলাদেশ চেম্বার অব কমার্স অ্যান্ড ইন্ডাস্ট্রি (জেবিসিসিআই) তিন উদ্যোক্তা প্রতিষ্ঠানকে ব্যবসায়িক উৎকর্ষ ও অর্থনীতিতে অবদানের জন্য পুরস্কার দিয়েছে। এর মধ্যে স্থানীয় বাজারে অবদান শ্রেণিতে বিএসআরএম, ব্যবসায়ে নতুন চিন্তা বাস্তবায়ন শ্রেণিতে মতিন স্পিনিং মিলস এবং পণ্য রপ্তানি শ্রেণিতে জাপানি বিনিয়োগে প্রতিষ্ঠিত অপি-সীড কোম্পানিকে (বিডি) পুরস্কার দেওয়া হয়। ঢাকার একটি ক্লাবে সম্প্রতি এক অনুষ্ঠানে এই পুরস্কার প্রদান করা হয়। এতে উপস্থিত ছিলেন বাংলাদেশে জাপানের রাষ্ট্রদূত শিরো সাদোসিমা, জাপান-বাংলাদেশ সোসাইটির সভাপতি মাতসুশিরো হোরিগুচি এবং জেবিসিসিআইয়ের পরিচালক তারেক রাফি ভূঁইয়া ও সাধারণ সম্পাদক শামসুল আলম জাহাঙ্গীর। বিজ্ঞপ্তি	4
আসছে মানুষ কিনছে কম মাঘের বিকেলে বসন্তের আগমনী সুর। হালকা পোশাকেই লোকজন বের হয়েছেন ঘর থেকে। তাঁদের অনেকেই এসেছিলেন বাংলা একাডেমি চত্বরে অমর একুশে গ্রন্থমেলায়। লোকসমাগম বাড়ছে। প্রাণচাঞ্চল্যে উদ্দীপ্ত সেই চিরচেনা পরিবেশ আবার ফিরে এসেছে বাংলা একাডেমি প্রাঙ্গণে। টিএসসি থেকে দোয়েল চত্বর অবধি ছড়িয়ে পড়েছে তার স্পন্দন। তবে কেনাকাটার চেয়ে এখনো নেহাত ঘুরে দেখাটাই মুখ্য। সাজিয়ে তোলার পালা চলছে: আগের দিন উদ্বোধন হয়ে গেলেও অবকাঠামোর সাজসজ্জার কাজ এখনো পুরো শেষ হয়নি। হাতুড়ি-পেরেকের ঠুকঠাক, রঙের প্রলেপ দেওয়া আর অলংকরণের কাজ চলছিল কিছু স্টলে। বেশির ভাগ স্টলেই অবশ্য বই উঠে গেছে। সন্ধ্যা থেকে রিকশাভ্যানে আনকোরা নতুন ঝকঝকে বই আসতে শুরু করেছে স্টলগুলোর সামনে। প্রকাশকেরা বিক্রয়কর্মীদের নিয়ে সেসব বই নামিয়ে র্যাকে সাজানো-গোছানোর কাজেই ব্যস্ত ছিলেন। এর মধ্যে ক্রেতাদের হাতে পছন্দের বই তুলে দেওয়া, গণমাধ্যমকর্মীদের সঙ্গে দু-চার কথায় প্রাথমিক প্রতিক্রিয়া জানানো—এসবের মধ্য দিয়েই মেলার দ্বিতীয় সন্ধ্যা পেরিয়ে গেছে তাদের। উদ্যানে ধুলোবালির দাপট: সাজসজ্জা বেশ পরিপাটি খোলামেলা হলেও প্রচুর শুকনো ধুলো আর বাঁশ–কাঠের টুকরো, দড়ি, রাশি রাশি কাগজের টুকরোসহ হরেক রকমের আবর্জনায় মেলা প্রাঙ্গণের পরিবেশ কিছুটা অস্বস্তিকর। কাজেই ধুলো এড়াতে নাকে রুমাল চাপা। ক্ষুব্ধ প্রতিক্রিয়া অনেকেরই, ‘কর্তৃপক্ষ অন্তত পানি ছিটিয়ে দেওয়ার ব্যবস্থা তো করতে পারত!’ ছিমছাম প্যাভিলিয়ন ও স্টল: অন্যবারের তুলনায় এবারের মেলা অনেকখানিই ভিন্ন। খোলামেলা, ছিমছাম পরিবেশ। পরিবেশ ঘিঞ্জি নয়, ফলে আগত ব্যক্তিরা বেশ স্বাচ্ছন্দ্যেই ঘুরে বেড়াচ্ছেন মেলার দুই প্রাঙ্গণ—বাংলা একাডেমি ও সোহরাওয়ার্দী উদ্যান। তবে শুধু ঘুরেই বেড়াচ্ছেন, বইয়ের বিকিকিনি এখনো সেভাবে শুরু হয়নি বলে জানালেন প্রকাশকেরা। হরতাল-অবরোধ উপেক্ষা করে পাঠক-দর্শনার্থীদের অবাধ আগমনে অবশ্য খুশি তাঁরা। বর্ধমান হাউসের সামনে দেখা হলো অ্যাডর্ন পাবলিকেশনের স্বত্বাধিকারী সৈয়দ জাকির হোসাইনের সঙ্গে। মেলার সার্বিক দিক নিয়ে তিনি বললেন, ‘এবারের মেলা বেশ ছিমছাম। পরিবেশও ভালো, সব মিলিয়ে আশা করছি এবারের মেলা বেশ জমবে।’ আকার-আয়তন বাড়ার কারণে এবারের মেলায় প্যাভিলিয়ন আর স্টলগুলো মনের মতো করে সাজাতে পেরেছেন প্রকাশকেরা। মেলার উত্তর পাশে প্রথমা প্রকাশনের স্টলটি দর্শকদের আলাদা নজর কেড়েছে এর নকশা এবং বিক্রয় প্রতিনিধিদের এক রঙের পোশাক পরিধানের কারণে। এ প্রতিষ্ঠানের নতুন প্রকাশিত বই বিক্রির তালিকায় গতকাল পর্যন্ত শীর্ষে ছিল আনিসুল হকের লেখা কিশোর উপন্যাস ভয়ংকর দ্বীপে বোকা গোয়েন্দা। প্রকাশনা প্রতিষ্ঠান সূচীপত্রের সাঈদ বারী বললেন, বিক্রি এখনো সে অর্থে জমেনি। তিনি জানালেন, এবার শুরুতে তাঁর প্রতিষ্ঠান বেশ কয়েকটি বই গুরুত্ব দিয়ে মেলায় এনেছে। এর মধ্যে একটি রেজাউর রহমানের ছায়ারজনী। উপন্যাসটিতে লেখক গ্রাম-শহরের ভিন্ন মেজাজের, অন্য স্বাদের চিত্র তুলে ধরেছেন। মেলায় দুই মন্ত্রী এবং বিদেশি অতিথি: গতকাল মেলার দ্বিতীয় দিনে মেলা পরিদর্শন করেছেন শিক্ষামন্ত্রী নুরুল ইসলাম নাহিদ ও মুক্তিযুদ্ধবিষয়ক মন্ত্রী আ ক ম মোজাম্মেল হক। মেলায় মুক্তিযোদ্ধা আমিনা বেগম ও শেখ আবদুর রাজ্জাক রচিত ঠিকানা ৭১ নামের একটি বইয়ের মোড়ক উন্মোচন করেন মুক্তিযুদ্ধবিষয়ক মন্ত্রী। এ ছাড়া শিক্ষামন্ত্রী বাংলা একাডেমির ভেতরে বেশ কয়েকটি স্টল ঘুরে দেখেন। মেলায় দেখা মিলল কয়েকজন বিদেশি অতিথির। ভারতের পশ্চিমবঙ্গের কবি শ্রীজাত মেলা ঘুরে দেখছিলেন। বললেন, ‘একুশে মেলায় বাংলাদেশে এসে যে আতিথেয়তা পাই, তার জন্য মুখিয়ে থাকি সারা বছর। আমার ভালো লাগে।’ নতুন বই: সোমবার মেলার তথ্যকেন্দ্র এবং একাডেমির সমন্বয় ও জনসংযোগ উপবিভাগ থেকে প্রাপ্ত তথ্যানুযায়ী, মেলার দ্বিতীয় দিন প্রকাশিত হয়েছেন ৩৫টি নতুন বই। এর মধ্যে ৩টি গল্প, ১১টি কবিতা, ৪টি প্রবন্ধ, ৬টি উপন্যাস, ১টি করে ছড়া, জীবনী, নাটক, শিশুসাহিত্য, ভ্রমণকাহিনি ও অন্যান্য বিষয়ের ওপর ৬টি বই বেরিয়েছে। মেলায় প্রথমা প্রকাশন থেকে নতুন এসেছে আবুল মোমেনের ঈশ্বরচন্দ্র বিদ্যাসাগর, বিপ্লব বালার মাইকেল মধুসূদন দত্ত, মহিউদ্দিন আহমেদের জাসদের উত্থান পতন: অস্থির সময়ের রাজনীতি ইত্যাদি। মেলায় আসা নতুন বইয়ের তালিকায় তাম্রলিপি থেকে আসা মুহম্মদ জাফর ইকবালের গ্রামের নাম কাঁকনডুবি বইটির প্রতি নবীন পাঠকদের আগ্রহ দেখা গেছে। বাংলাদেশে সময়ের সবচেয়ে আলোচিত ব্যক্তিত্ব সাকিব আল হাসানকে নিয়ে লেখা ঐতিহ্য থেকে প্রকাশিত দেবব্রত মুখোপাধ্যায়ের সাকিব আল হাসান: আপন চোখে ভিন্ন চোখে বইটি নিয়েও পাঠকদের আলোচনা করতে দেখা গেছে। এ ছাড়া এবার মেলায় নতুন আসা বইয়ের মধ্যে অবসর থেকে প্রকাশিত গোলাম মুরশিদের রেনেসন্স বাংলার রেনেসন্স, বিভাস থেকে যতীন সরকারের সাহিত্যের কাছে প্রত্যাশা, নির্মলেন্দু গুণের রক্ষা করো হে ভৈরব, অনুপম প্রকাশনী থেকে ড. মাহবুব সাদিকের সাহিত্যের শিল্প প্রতিমা উল্লেখযোগ্য। মেলা মঞ্চের আয়োজন: সোমবার মেলার মূল মঞ্চে ছিল ‘প্রমিত বাংলা ভাষা’ শীর্ষক আলোচনা অনুষ্ঠান। অনুষ্ঠানে প্রবন্ধ উপস্থাপন করেন অধ্যাপক স্বরোচিষ সরকার। আলোচনায় অংশগ্রহণ করেন ফিরোজা ইয়াসমীন, মনিরুজ্জামান, অধ্যাপক গোলাম মুরশিদ ও জীনাত ইমতিয়াজ আলী। সভাপতিত্ব করেন পবিত্র সরকার। আজকের আয়োজন: আজ মঙ্গলবার মেলার মূল মঞ্চে অনুষ্ঠিত হবে ‘ষাট বছরে বাংলা একাডেমি’ শীর্ষক আলোচনা অনুষ্ঠান। অনুষ্ঠানে প্রবন্ধ উপস্থাপন করবেন শাহিদা খাতুন। ইমেরিটাস অধ্যাপক রফিকুল ইসলামের সভাপতিত্বে আলোচনায় অংশ নেবেন জ্যোতিপ্রকাশ দত্ত, ভূঁইয়া ইকবাল, করুণাময় গোস্বামী ও সাইফুদ্দীন চৌধুরী।	4
‘উৎপাদন কমে গেছে’ চলমান রাজনৈতিক অস্থিরতা নিয়ে বাংলাদেশ টেক্সটাইল মিলস অ্যাসোসিয়েশনের (বিটিএমএ) সভাপতি তপন চৌধুরী বলেছেন, ‘শুধু আমরা না, পুরো দেশই ক্ষতিগ্রস্ত হচ্ছে। উদ্যোক্তারা কঠিন অবস্থার মধ্যে আছেন। বেশ কিছু ক্রেতা ইতিমধ্যেই ফিরে গেছে। কারখানার উৎপাদন কমে গেছে।’ সাবেক তত্ত্বাবধায়ক সরকারের এই উপদেষ্টা বলেন, ‘কারখানা চলছে। তবে বন্দর থেকে কাঁচামাল আনতে অপ্রীতিকর পরিস্থিতির মধ্যে পড়তে হচ্ছে। এ ছাড়া অতিরিক্ত পরিবহন ভাড়া গুনতে গিয়ে প্রতিদিনই ক্ষতি বাড়ছে। এমন অবস্থায় ক্রেতারা উল্টো দাম কমানোর জন্য চাপ দিচ্ছে। তারা (ক্রেতারা) বলছে, এই পরিস্থিতির মধ্যেও তারা কাজ দিচ্ছে। যেন তারা দয়া করছে।’ আধুনিক প্রযুক্তির সঙ্গে দেশের উদ্যোক্তাদের পরিচয় ঘটানো ও স্থানীয়ভাবে যন্ত্রপাতি সংগ্রহ করতে ঢাকা আন্তর্জাতিক বস্ত্র ও তৈরি পোশাক খাতের যন্ত্রপাতির প্রদর্শনী আজ বুধবার শুরু হচ্ছে। বিটিএমএর সঙ্গে তাইওয়ানের চ্যান চাও ইন্টারন্যাশনাল ও হংকংয়ের ইয়োর্কার্স ট্রেড অ্যান্ড মার্কেটিং সার্ভিস কোম্পানি যৌথভাবে চার দিনব্যাপী এই প্রদর্শনীর আয়োজন করছে। আজ বঙ্গবন্ধু আন্তর্জাতিক সম্মেলন কেন্দ্রে ডিটিজি নামের এই প্রদর্শনীর উদ্বোধন করবেন অর্থমন্ত্রী আবুল মাল আবদুল মুহিত। রাজধানীর কারওয়ান বাজারের বিটিএমএর কার্যালয়ে আয়োজিত এক সংবাদ সম্মেলনে গতকাল মঙ্গলবার দুপুরে প্রদর্শনীর বিষয়ে বিস্তারিত জানান সংগঠনটির সভাপতি তপন চৌধুরী। পরে সাংবাদিকদের প্রশ্নের জবাবে তিনি বর্তমান রাজনৈতিক অবস্থা নিয়ে কথা বলেন। এ সময় উপস্থিত ছিলেন বিটিএমএর সহসভাপতি ফজলুল হক, শওকত আজিজ ও আবদুল্লাহ আল মাহমুদ, পরিচালক আবদুল মান্নান মিয়া, চ্যান চাওয়ের ব্যবস্থাপনা পরিচালক টাইগার লিন প্রমুখ। এক প্রশ্নের জবাবে বিটিএমএর সভাপতি বলেন, বিদেশি ক্রেতাপ্রতিষ্ঠানগুলোর কাছে ভারত, চীন বা ভিয়েতনামের জন্য আলাদা কোনো ভালোবাসা নেই। তারা যে দেশ থেকে কম দাম ও দ্রুত পণ্য সরবরাহ পাবে, সেখানেই কাজ দেবে। তিনি বলেন, ‘আমরা ক্রেতাদের এসব চাহিদা পূরণ করতে পেরেছি বলেই আজকের এই অবস্থানে পৌঁছেছি। তাই কীভাবে আমরা বলি, সবকিছু সুন্দর চলছে। ক্রেতারা যাবে না।’ তিনি আরও বলেন, বর্তমান অবস্থা যত দীর্ঘায়িত হবে, ক্ষয়ক্ষতি তত বাড়বে। এটা নিয়ে কোনো বিতর্ক নেই। ক্ষতি কাটিয়ে উঠতে সরকারের কাছে সহায়তা চাইবেন কি না, জানতে চাইলে তপন চৌধুরী বলেন, ‘ক্ষতি নিয়ে সরকারের সঙ্গে আমাদের প্রতিনিয়তই কথা হচ্ছে। আমাদেরও বাস্তবসম্মত উদ্যোগ থাকতে হয়। আমরা তো সরকারকে বলতেই পারি, তবে সরকারই বা কোথা থেকে দেবে। আমাদের ইনকামের টাকাই তো রাজস্ব খাতে যায়। সরকার তো আর টাকা ছাপায় না যে চাইলাম আর দিয়ে দিল।’ বিটিএমএর সভাপতি বলেন, ‘আজ আমরাই যখন ক্ষতিগ্রস্ত, পুরো শিল্পকারখানা ক্ষতিগ্রস্ত, তখন সরকারের হাত কীভাবে শক্তিশালী হবে? সরকার তো আকাশ থেকে টাকা এনে দেবে না।’ তিনি বলেন, ‘আমরা বিশ্বাস করি, সরকার অর্থনীতিকে সচল রাখতে সাধ্যমতো সহায়ত করবে।’ প্রদর্শনী: এবারের ১২তম ঢাকা আন্তর্জাতিক বস্ত্র ও তৈরি পোশাক খাতের যন্ত্রপাতির প্রদর্শনীতে ৩৩ দেশের ৮৮০টি যন্ত্রপাতি প্রস্তুতকারক প্রতিষ্ঠান অংশ নিচ্ছে। ১৬টি হলে এসব প্রতিষ্ঠানের ১ হাজার ৬০টি বুথ থাকবে। প্রদর্শনীর এক যুগ পূর্তি উপলক্ষে ১২টি প্রতিষ্ঠানকে সম্মাননা দেওয়া হবে। আগামী শনিবার পর্যন্ত প্রদর্শনী প্রতিদিন দুপুর ১২টা রাত ৮টা পর্যন্ত সবার জন্য উন্মুক্ত থাকবে। মেলায় কোনো প্রবেশ ফি নেই। সংবাদ সম্মেলনে জানানো হয়, প্রদর্শনীর মাধ্যমে বস্ত্র ও পোশাকশিল্পের প্রতিষ্ঠানের সংশ্লিষ্ট ব্যক্তিরা স্পিনিং, উইভিং, ডায়িং-প্রিন্টিং-ফিনিশিং টেস্টিং, ওয়াশিং, এমব্রয়ডারি, সেলাইয়ে সর্বশেষ প্রযুক্তি ও উন্নত মানের যন্ত্রপাতি সম্পর্কে জানতে পারবেন। প্রয়োজনে মেলা প্রাঙ্গণ থেকে কিনতেও পারবেন। গত বছর ডিটিজিতে ২০ কোটি ডলারের যন্ত্রপাতি বিক্রি হয়। বিটিএমএর সভাপতি তপন চৌধুরী বলেন, গত বছর প্রাইমারি টেক্সটাইল বা বস্ত্র খাতে ২ হাজার ৬০০ কোটি টাকার বিনিয়োগ হয়েছে। এটি তার আগের বছরের চেয়ে ১৮ শতাংশ বেশি। তিনি আশা প্রকাশ করে বলেন, অবকাঠামো, গ্যাস ও বিদ্যুৎ চাহিদামতো পাওয়া গেলে ২০২১ সালের মধ্যে বস্ত্র ও পোশাক খাতের রপ্তানি আয় ৫ হাজার কোটি ডলারে নিয়ে যাওয়া সম্ভব।	4
আয় বাড়লেও লভ্যাংশ দেবে না ডিএসই আয় বাড়লেও শেয়ারধারীদের লভ্যাংশ না দেওয়ার সিদ্ধান্ত নিয়েছে দেশের প্রধান শেয়ারবাজার ঢাকা স্টক এক্সচেঞ্জের (ডিএসই) পরিচালনা পর্ষদ। স্টক এক্সচেঞ্জটির বার্ষিক সাধারণ সভা (এজিএম) সামনে রেখে সম্প্রতি পরিচালনা পর্ষদের সভায় এ সিদ্ধান্ত নেওয়া হয়। নাম প্রকাশ না করার শর্তে ডিএসইর একাধিক পরিচালক বিষয়টি নিশ্চিত করেছেন। ডিএসই সূত্র জানিয়েছে, ১১ ফেব্রুয়ারি সন্ধ্যায় রাজধানীর একটি পাঁচতারা হোটেলে সংস্থাটির এজিএম অনুষ্ঠিত হওয়ার কথা রয়েছে। সভায় ২০১৪ সালের জুনে সমাপ্ত আর্থিক বছরের নিরীক্ষিত প্রতিবেদন শেয়ারধারীদের অনুমোদনের জন্য উপস্থাপন করা হবে। এদিকে আগের অর্থবছরের চেয়ে ২০১৪ সালের জুনে সমাপ্ত অর্থবছরে ডিএসইর শেয়ারপ্রতি আয় বা ইপিএস ১০ পয়সা বেড়েছে। বছর শেষে সংস্থাটির ইপিএস দাঁড়িয়েছে ৭৪ পয়সায়। ২০১৩ সালের জুনে সমাপ্ত অর্থবছরে এর পরিমাণ ছিল ৬৪ পয়সা। জানতে চাইলে ডিএসইর পরিচালক শাকিল রিজভী গতকাল মঙ্গলবার সন্ধ্যায় প্রথম আলোকে বলেন, ডিমিউচুয়ালাইজেশনের পর প্রতিষ্ঠানের আর্থিক ভিত্তিটাকে আরও শক্তিশালী করতে এ বছর লভ্যাংশ না দেওয়ার সিদ্ধান্ত নিয়েছে পরিচালনা পর্ষদ। কারণ, বছর শেষে যে আয় হয়েছে তার একটি অংশ শেয়ারধারীদের মধ্যে বিতরণ করা হলে তাতে এটির শেয়ারপ্রতি প্রকৃত সম্পদ মূল্য বা এনএভি (নেট অ্যাসেট ভ্যালু) কমে যাবে। যেহেতু এখনো শেয়ারধারীদের ৬০ শতাংশ শেয়ার অবিক্রীত রয়েছে, এ অবস্থায় এনএভি কমলেও তা ভবিষ্যতে শেয়ার বিক্রির ক্ষেত্রে নেতিবাচক প্রভাব ফেলতে পারে। তাই আর্থিক ভিত্তি ও ভবিষ্যৎ বিবেচনায় লভ্যাংশ না দেওয়ার সিদ্ধান্ত নিয়েছে পর্ষদ। স্টক এক্সচেঞ্জের মালিকানা থেকে ব্যবস্থাপনা পৃথক করা বা ডিমিউচুয়ালাইজেশনের পর ডিএসই একটি লাভজনক কোম্পানিতে পরিণত হয়। এখন এর আর্থিক বছর হিসাব করা হচ্ছে জুলাই থেকে জুন পর্যন্ত। ডিমিউচুয়ালাইজেশনের পর ডিএসইর পরিশোধিত মূলধন ঠিক করা হয় ১ হাজার ৮০৪ কোটি টাকা, যা ১০ টাকা অভিহিত মূল্য বা ফেসভ্যালুর ১৮০ কোটি ৩৭ লাখ ৭৬ হাজার ৫০০টি শেয়ারে বিভক্ত। মোট শেয়ারের মধ্যে ৪০ শতাংশ বা ৭২ কোটি ১৫ লাখ ১০ হাজার ৬০০টি শেয়ার ২৫০ জন শেয়ারধারীর মধ্যে সমান সংখ্যায় বরাদ্দ দেওয়া হয়েছে। বাকি ৬০ শতাংশ বা ১০৮ কোটি ২২ লাখ ৬৫ হাজার ৯০০টি শেয়ার কৌশলগত, সাধারণ ও প্রাতিষ্ঠানিক বিনিয়োগকারীর কাছে বিক্রির জন্য ব্লক অ্যাকাউন্ট বা আলাদা হিসাবে রাখা হয়েছে। ডিএসই সূত্রে প্রাপ্ত তথ্য অনুযায়ী, সংস্থাটি ২০১৩-১৪ সালের আর্থিক বছরে মোট ১৯২ কোটি ৫০ লাখ টাকা আয় করেছে; যার বিপরীতে খরচ করেছে ৫৪ কোটি টাকা। আয়-ব্যয়ের যোগ-বিয়োগ শেষে প্রকৃত আয় গিয়ে দাঁড়িয়েছে প্রায় ১৩৪ কোটি টাকা। এর আগে ২০১২-১৩ আর্থিক বছরে ডিএসইর মোট আয়ের পরিমাণ ছিল প্রায় ১৭২ কোটি টাকা। তার বিপরীতে খরচ হয় ৫৬ কোটি টাকা। ফলে ওই বছর প্রকৃত আয় বা মুনাফার পরিমাণ ছিল প্রায় ১১৬ কোটি টাকা। ডিএসইর আর্থিক বিবরণী অনুযায়ী, সদ্য সমাপ্ত আর্থিক বছরেও আয়ের বড় উৎস ছিল ব্যাংকসুদ। এই খাত থেকে সংস্থাটির আয় হয়েছে প্রায় ১১৯ কোটি ৪৩ লাখ টাকা, যা আগের বছরের চেয়ে ১১ কোটি টাকা বেশি। ডিএসইর আয়ের দ্বিতীয় বড় উৎসটি ছিল লেনদেন মাশুল। এ খাত থেকে প্রায় ৫৫ কোটি টাকা আয় হয়েছে, যা আগের বছরের চেয়ে ১১ কোটি টাকা বেশি। আর্থিক বিবরণী অনুযায়ী, গত বছর ডিএসইর ব্যয়ের বড় খাতটি ছিল কর্মকর্তা-কর্মচারীদের বেতন-ভাতাদি। এ খাতে সংস্থাটিকে ২১ কোটি ৪৫ লাখ টাকা ব্যয় করতে হয়েছে। ডিএসইর সংশ্লিষ্ট বিভাগের তথ্য অনুযায়ী, সংস্থাটিতে স্থায়ী-অস্থায়ী মিলিয়ে বেতনভুক্ত চার শতাধিক কর্মকর্তা-কর্মচারী রয়েছেন। ব্যয়ের দিক থেকে ডিএসইর দ্বিতীয় অবস্থানে ছিল সিস্টেম বা প্রযুক্তি রক্ষণাবেক্ষণ খাত। এ খাতে গত বছর প্রায় সাড়ে ছয় কোটি টাকা ব্যয় হয়েছে। এ ছাড়া ডিমিউচুয়ালাইজেশন-সংশ্লিষ্ট কর্মকাণ্ডের জন্য গত বছর ছয় কোটি টাকা ব্যয় করে প্রতিষ্ঠানটি।	4
কয়লার অভাবে নাটোরের ১৭৩টি ইটভাটা বন্ধ কয়লার অভাবে নাটোরের ১৯৮টি ইটভাটার মধ্যে ১৭৩টিই বন্ধ হয়ে গেছে এবং বাকিগুলোও বন্ধ হওয়ার পথে রয়েছে বলে জানিয়েছে জেলা ইট প্রস্তুতকারক মালিক সমিতি। সংবাদ সম্মেলন করে সংগঠনটি এ তথ্য জানায়। এতে আরও বলা হয়, ইটভাটা বন্ধের ফলে মালিকদের প্রায় ৩০০ কোটি টাকার বিনিয়োগ এখন ঝুঁকির মুখে রয়েছে এবং ৩০ হাজার শ্রমিক-কর্মচারী বেকার হয়ে পড়ছেন। এ কারণে সমিতির নেতারা সরকারের কাছে এ বছরের মূল্য সংযোজন কর (মূসক) মওকুফ ও দেশীয় খনি থেকে সরাসরি কয়লা সরবরাহের দাবি জানান। স্থানীয় একটি হোটেলে গত সোমবার বিকেলে আয়োজিত এ সংবাদ সম্মেলনে সমিতির সভাপতি ও সদর উপজেলা পরিষদের চেয়ারম্যান শরিফুল ইসলাম, সাধারণ সম্পাদক মিজানুর রহমান, সাবেক সভাপতি সারওয়ার হোসেনসহ ইটভাটার মালিকেরা উপস্থিত ছিলেন। শরিফুল ইসলাম জানান, কয়লার অভাবে জেলার অধিকাংশ ভাটা এবার ইট পোড়ানো শুরুই করতে পারেনি। অনেকগুলো শুরু করলেও বন্ধ হয়ে গেছে। আরও কয়েকটি বন্ধ হওয়ার পথে। তিনি জানান, ভারত রপ্তানি সীমিত করায় বর্তমানে প্রতি টন কয়লা কিনতে হচ্ছে ১৮ থেকে ২০ হাজার টাকা দরে। দিনাজপুরের বড় পুকুরিয়া কয়লাখনি থেকে গত বছর ৯ হাজার ২০০ টাকা টন দরে কয়লা বিক্রি হলেও সরকার এবার তা বাড়িয়ে ১৩ হাজার ৭০০ টাকায় নির্ধারণ করেছে। দালালদের দৌরাত্ম্যের কারণে ওই দরেও সরাসরি কয়লা কেনা যাচ্ছে না। এ অবস্থায় ইটের দর আগের চেয়ে হাজারপ্রতি প্রায় দুই হাজার টাকা বাড়িয়েও লোকসান গুনতে হচ্ছে। শরিফুল ইসলাম বলেন, সরকার ইটভাটাপ্রতি ন্যূনতম ২ লাখ ৪৭ হাজার ৫০০ টাকা মূসক আরোপ করেছে। ভাটা বন্ধ থাকলেও এটা পরিশোধ করতে হবে। তাই ইট প্রস্তুত করলেও লোকসান হচ্ছে, না করলেও লোকসান হচ্ছে।	4
দেশের বাজারে টাইজেন বাংলাদেশের বাজারে যাত্রা শুরু করল স্যামসাংয়ের টাইজেন অপারেটিং ব্যবস্থার স্মার্টফোন জেড১। ফোনটির বাজারমূল্য ৬ হাজার ৯০০ টাকা। ঢাকার একটি হোটেলে গতকাল মঙ্গলবার আয়োজিত এক অনুষ্ঠানে নতুন এই স্মার্টফোনটি বাজারজাতের ঘোষণা দেয় স্যামসাং মোবাইল বাংলাদেশ। এতে বলা হয়, আগামীকাল বৃহস্পতিবার থেকে সাদা, কালো ও লাল রঙে পাওয়া যাবে ফোনটি। বাংলাদেশের ব্যবহারকারীদের সুবিধার জন্য এ ফোনে রয়েছে স্থানীয় ওয়েবসাইটগুলোর সহজ ব্যবহার ও ব্যবহারবান্ধব ইন্টারফেস (এক চাপেই প্রয়োজনীয় ওয়েবসাইটে প্রবেশের সুবিধা)। অনুষ্ঠানে জানানো হয়, এই সেটে চার ইঞ্চি ডব্লিউ ভিজিএ পিএলএস স্ক্রিন রয়েছে। পিএলএস প্রযুক্তির কারণে প্রখর রোদেও এতে ভিডিও দেখতে সমস্যা হবে না। ফেসবুক, টুইটার, লিংকড ইনের মতো জনপ্রিয় সামাজিক ওয়েবসাইটের পাশাপাশি এই স্মার্টফোনে সংবাদ, অনলাইন বাজার ও চাকরি খোঁজার প্রয়োজনীয় ওয়েবসাইটগুলো ইন্টারফেসে দেখতে পারবেন গ্রাহকেরা। টাইজেন স্মার্টফোন কিনলে রবি গ্রাহকেরা ১২ মাসে ৬ গিগাবাইট ইন্টারনেট ডেটাসহ ৩ হাজার মিনিটের বেশি টক টাইম ব্যবহারের সুযোগ পাবেন। অনুষ্ঠানে স্যামসাং বাংলাদেশের ব্যবস্থাপনা পরিচালক সি এস মুন, মুঠোফোন অপারেটর রবির প্রধান নির্বাহী কর্মকর্তা ও ব্যবস্থাপনা পরিচালক সুপুন বীরাসিংহে প্রমুখ উপস্থিত ছিলেন।	4
রিকশা চালিয়ে ৪৪৬ টাকা আয়, ইজিবাইকে ১১৬১ একজন রিকশাচালক দৈনিক গড়ে ৪৪৬ টাকা আয় করেন। আর ভ্যানচালকের আয় গড়ে ৫০০ টাকা। বাংলাদেশ পরিসংখ্যান ব্যুরোর (বিবিএস) এক সমীক্ষায় এ তথ্য পাওয়া গেছে। যাঁরা রিকশা বা ভ্যান ভাড়া নিয়ে চালান, ভাড়াবাবদ অর্থ বাদ দিয়ে এ মাসিক আয় হিসাব করা হয়েছে। বিবিএসের একই সমীক্ষায় বলা হয়েছে, ইজিবাইক চালিয়ে দৈনিক ১ হাজার ১৬১ টাকা আয় হয়। থ্রি-হুইলার সিএনজিচালিত অটোরিকশাচালকেরা দৈনিক আয় করেন ১ হাজার ৪০৬ টাকা। সম্প্রতি বিবিএস ছয়টি নির্বাচিত পেশা ও সেবা নিয়ে সমীক্ষা করে। গতকাল মঙ্গলবার এ সমীক্ষার ফলাফল প্রকাশ করা হয়। নির্বাচিত সেবা বা পেশাগুলো হলো রিকশা ও রিকশাভ্যান, ইজিবাইক ও থ্রি-হুইলার, মানি এক্সচেঞ্জ ব্যবসা, মৎস্য চাষ, সেচসেবা এবং সমবায় সমিতি। অর্থনীতিতে এসব পেশা বা সেবার অবদান কেমন, তা বিশ্লেষণ করতেই বিবিএস এ সমীক্ষা করে। সমীক্ষাটি প্রকাশ উপলক্ষে বিবিএসে অনুষ্ঠিত এক অনুষ্ঠানে প্রধান অতিথি ছিলেন পরিসংখ্যান ও তথ্য ব্যবস্থাপনা বিভাগের সচিব সোরাইয়া বেগম। এ কর্মসূচির পরিচালক জিয়াউদ্দিন আহমেদ বলেন, এসব খাতের অবদান অর্থনীতিতে ক্রমশ বাড়ছে। মোট দেশজ উৎপাদনে (জিডিপি) যাতে এসব খাতের প্রকৃত মূল্য সংযোজন গণনা করা যায়, সে জন্য সমীক্ষাটি করা হয়েছে। রিকশা ও ভ্যান: ৯৬৪ জন চালকের কাছ থেকে নমুনা নিয়ে এ সমীক্ষা করা হয়েছে। সেখানে দেখা গেছে, ৪০ দশমিক ১ শতাংশ চালক নিজের রিকশা চালান। বাকিরা ভাড়ায় রিকশা চালান। এ জন্য প্রতি পালার জন্য ৬০ টাকা করে ভাড়া গুনতে হয়। তবে ৬৫ দশমিক ৫ শতাংশ চালকই দৈনিক এক পালায় রিকশা চালান। শহরের একজন রিকশাচালক দৈনিক আয় করেন গড়ে ৪৬৬ টাকা। আর গ্রামে দৈনিক আয় হয় ৪০২ টাকা। অন্যদিকে শহরের ভ্যানচালকেরা দৈনিক আয় করেন গড়ে ৫২১ টাকা, আর গ্রামে আয় হয় ৪৫৮ টাকা। তবে ৭২ দশমিক ৮ শতাংশ ভ্যানচালকের নিজের বাহন নেই। আর প্রায় ৭১ শতাংশ ভ্যানচালকই এক পালায় কাজ করেন। গাজীপুরের বড়বাড়ী এলাকা থেকে প্রতিদিন রাজধানীতে এসে রিকশা চালান রাসেল মিয়া। রাজধানীর ফার্মগেট, সাতরাস্তা, বেগুনবাড়ি, তেজগাঁও, গুলশান এলাকায় সকাল থেকে সন্ধ্যা পর্যন্ত রিকশা চালিয়ে দৈনিক ৫০০-৬০০ টাকা আয় করেন তিনি। রিকশামালিককে ভাড়াবাবদ দৈনিক ১০০ টাকা দেন রাসেল। তিনি প্রথম আলোকে বলেন, ‘রিকশা চালিয়ে মা ও তিন ভাই-বোনের সংসার চালাই। তবে অবরোধ-হরতালের কারণে এখন আয় হয় দিনে ৩০০-৪০০ টাকা।’ ইজিবাইক থ্রি-হুইলার: ৫৯৪ জন ইজিবাইক ও থ্রি-হুইলার চালকের ওপর সমীক্ষা চালিয়েছে বিবিএস। একজন ইজিবাইক চালকের মাসিক আয় গড়ে ৩০ হাজার ৪১১ টাকা। আর থ্রি-হুইলার চালক আয় করেন মাসে গড়ে ৩৫ হাজার ৩১৫ টাকা। তাঁরা সবাই মাসে গড়ে ২৬ দিন তাঁদের এ বাহন চালিয়ে সংসার চালান। তবে গ্রামের চেয়ে শহরে তাঁদের আয় বেশি হয়। যাঁরা ভাড়ায় ইজিবাইক চালান, তাঁদেরকে প্রতি পালার জন্য গড়ে ৪৩৩ টাকা মালিককে দিতে হয়। আর প্রতি পালার জন্য থ্রি-হুইলার চালককে গুনতে হয় ৩৩০ টাকা। তবে তিন-চতুর্থাংশ ইজিবাইক ও থ্রি-হুইলার চালকই দিনে এক পালা কাজ করেন। মানি এক্সচেঞ্জ: ৩৪টি মানি একচেঞ্জ প্রতিষ্ঠানের ওপর সমীক্ষা চালিয়ে বিবিএস বলছে, এসব প্রতিষ্ঠানের কর্মীরা মাসে গড়ে ৭ হাজার ৬১৪ টাকা আয় করেন। মানি একচেঞ্জ প্রতিষ্ঠানের একটি শাখা বছরে গড়ে ৫ লাখ ৮ হাজার টাকা আয় করে। মৎস্য: মৎস্যশ্রমিকেরা বছরে গড়ে ৫৪ হাজার ৬০০ টাকা আয় করেন। আর এক কেজি মাছ উৎপাদন করতে ১৫৭ টাকা খরচ হয়। ১৮৫টি মৎস্য খামারের ওপর সমীক্ষা চালিয়েছে বিবিএস। সমীক্ষা অনুযায়ী, উৎপাদিত বা আহরিত ৫৮ দশমিক ৮ শতাংশ মাছই পুকুরে চাষ হয়। সেচসেবা: প্রতি একর জমিতে সেচ দিতে খরচ হয় ১ হাজার ৭০৮ টাকা। আর প্রতি একরে আয় হয় ৪ হাজার ১৯ টাকা। প্রায় ৭০ শতাংশ জমিতে বিদ্যুতের মাধ্যমে সেচ দেওয়া হয়। আর বাকি ৩০ শতাংশ জমিতে সেচ দিতে ডিজেল ব্যবহার করা হয়। সমবায় সমিতি: ৯৪টি সমবায় সমিতির ওপর সমীক্ষা চালিয়ে বিবিএস বলছে, এসব সমিতির সদস্যদের মধ্যে ৪১ শতাংশই নারী।	4
হরতাল–অবরোধে খাদ্য মূল্যস্ফীতি বেড়েছে টানা অবরোধ-হরতালসহ রাজনৈতিক অস্থিরতায় দেশের বাজারে খাদ্যপণ্যের দামে নেতিবাচক প্রভাব পড়েছে। যে কারণে কয়েক মাস ধরে খাদ্য মূল্যস্ফীতি কমার যে ধারাবাহিকতা দেখা যাচ্ছিল, তাতে ছেদ পড়েছে সদ্য সমাপ্ত জানুয়ারিতে। বাংলাদেশ পরিসংখ্যান ব্যুরোর (বিবিএস) সর্বশেষ হিসাব অনুযায়ী, মাসওয়ারি ভিত্তিতে সর্বশেষ জানুয়ারি মাসে খাদ্যপণ্যে মূল্যস্ফীতি হয়েছে ৬ দশমিক ০৭ শতাংশ; যা আগের মাসে ছিল ৫ দশমিক ৮৬ শতাংশ। জাতীয় অর্থনৈতিক পরিষদের নির্বাহী কমিটির (একনেক) সভাশেষে গতকাল মঙ্গলবার বিবিএসের এ তথ্য সাংবাদিকদের জানান পরিকল্পনামন্ত্রী আ হ ম মুস্তফা কামাল। তিনি বলেন, হরতাল ও অবরোধের মতো রাজনৈতিক কর্মসূচির কারণে দেশের অভ্যন্তরে খাদ্য সরবরাহব্যবস্থা বিঘ্নিত হয়েছে। কাঙ্ক্ষিত স্থানে পর্যাপ্ত খাদ্যপণ্য পৌঁছাতে পারেনি। ফলে খাদ্যপণ্যে মূল্যস্ফীতি বেড়েছে। বিএনপির নেতৃত্বাধীন ২০-দলীয় জোট জানুয়ারি মাসে টানা ২৬ দিন অবরোধ কর্মসূচি পালন করেছে। এ সময়ে বেশ কয়েক দফা জাতীয় ও স্থানীয়ভাবে হরতালও ডেকেছে তারা। এ কারণে পণ্য পরিবহন সংকটের মধ্যে পড়ে। ইতিমধ্যে প্রথম আলোর বিভিন্ন প্রতিবেদনেও বলা হয়েছে, নিরাপত্তাঝুঁকির কারণে দেশের স্থলবন্দরগুলো থেকে আমদানি পণ্য পরিবহন কমেছে। এ ছাড়া দেশের বিভিন্ন স্থান থেকে চাল, ডাল, শাকসবজির মতো খাদ্যপণ্যের পরিবহনও স্বাভাবিক ছিল না। স্বাভাবিক সময়ের মতো খাদ্যপণ্য এক স্থান থেকে অন্য স্থানে পৌঁছাতে না পারায় দাম বেড়েছে। মূল্যস্ফীতির চিত্র তুলে ধরার পাশাপাশি আরেকটি হিসাবও দিয়েছে বিবিএস। এতে দেখানো হয়েছে, চাল-ডাল, মাছ-মাংস, ভোজ্যতেল, দুধ ও দুগ্ধজাতীয় পণ্যের দাম গত ডিসেম্বর মাসের তুলনায় জানুয়ারিতে ১ দশমিক ০৩ শতাংশ বেড়েছে। জানুয়ারির আগে টানা তিন মাস খাদ্যপণ্যে মূল্যস্ফীতি কমেছে। যেমন গত অক্টোবরে যেখানে খাদ্য মূল্যস্ফীতি ছিল ৭ দশমিক ১৬ শতাংশ, সেখানে তা কমে নভেম্বরে ৬ দশমিক ৪৪ শতাংশ এবং ডিসেম্বর ৫ দশমিক ৮৬ শতাংশে নেমে আসে। তবে খাদ্যপণ্যে মূল্যস্ফীতি বাড়লেও সুখবর আছে। সেটি হলো আলোচ্য জানুয়ারি মাসে সার্বিক মূল্যস্ফীতি কিছুটা কমে ৬ দশমিক ০৪ শতাংশে নেমে এসেছে। আগের মাস ডিসেম্বরে এই হার ছিল ৬ দশমিক ১১ শতাংশ। চলতি অর্থবছরের শুরু থেকেই ধারাবাহিকভাবেই সার্বিক মূল্যস্ফীতি কমেছে। এমনকি খাদ্যবহির্ভূত পণ্যেও মূল্যস্ফীতি কমে ৬ দশমিক ০১ শতাংশে নেমেছে। গত ডিসেম্বর মাসে এই হার ছিল ৬ দশমিক ৪৮ শতাংশ। পরিকল্পনামন্ত্রী দাবি করেন, আন্তর্জাতিক বাজারে জ্বালানি তেল, মূলধিন যন্ত্রপাতিসহ অন্যান্য পণ্যের দাম কমে যাওয়ায় খাদ্যবহির্ভূত পণ্যে মূল্যস্ফীতি কমেছে। এদিকে সার্বিক হিসাবে গ্রামের চেয়ে শহরের মানুষের ওপর মূল্যস্ফীতির চাপ বেশি। গত জানুয়ারি মাসে শহরে সার্বিক মূল্যস্ফীতি দাঁড়ায় ৬ দশমিক ৪৮ শতাংশ, আর গ্রামে এ হার ৫ দশমিক ৮১ শতাংশ। ব্যয়ের সঙ্গে সংগতিপূর্ণ আয় না বাড়লে মানুষের ওপর চাপ বাড়ে। আগের বছরের একই মাসের তুলনায় চলতি বছরের একই মাসে পণ্যের দাম কী হারে বাড়ল বা কমল—সেই হিসাব বিবেচনায় নিয়েই মূল্যস্ফীতি গণনা করা হয়। উদাহরণ দিয়ে বলা যায়, ২০১৪ সালের জানুয়ারি মাসে একজন ভোক্তা একটি পণ্য ১০০ টাকায় কিনেছিলেন। এ বছরের জানুয়ারি মাসে ওই ক্রেতা সেই পণ্যটি কিনেছেন ১০৬ টাকা ০৪ পয়সা দিয়ে। এর মানে হলো, এক বছরের ব্যবধানে পণ্যটির দাম বেড়েছে ৬ টাকা ০৪ পয়সা। অর্থাৎ মূল্যস্ফীতি হয়েছে ৬ দশমিক ০৪ শতাংশ। আবার মানুষের আয় কতটা বাড়ল, সেটা বোঝায় জাতীয় মজুরি হার সূচক দিয়ে। বিবিএসের দেওয়া তথ্য অনুযায়ী, সদ্য সমাপ্ত জানুয়ারি মাসে জাতীয় মজুরি হার সূচক দাঁড়ায় ৮৮৭৬; যা ২০১৪ সালের একই মাসের তুলনায় ৯ দশমিক ২৭ শতাংশ বেড়েছে। এতে দেখা যায়, দেশে যে হারে মূল্যস্ফীতি হয়েছে, তার চেয়ে বেশি হারে বেড়েছে মানুষের মজুরি।	4
দরিদ্রবান্ধব প্রবৃদ্ধি নিয়ে গবেষণা করবে সিপিডি দরিদ্রবান্ধব প্রবৃদ্ধি হবে ২০১৫ সালে সেন্টার ফর পলিসি ডায়ালগের (সিপিডি) গবেষণার মূল প্রতিপাদ্য। গবেষণায় দেশের বর্তমান প্রেক্ষাপটে গ্রামীণ দারিদ্র্য, জেন্ডার বাজেট, বাণিজ্যের মূলধারা, কর্মসংস্থান সৃষ্টির মতো বিষয়গুলোর ওপর গুরুত্ব দেওয়া হবে। সিপিডির ৪৪তম বোর্ডসভার আলোচনায় এ বিষয়টি উঠে এসেছে। রাজধানীতে সিপিডি কার্যালয়ে গতকাল মঙ্গলবার এ সভা অনুষ্ঠিত হয়। সিপিডির চেয়ারম্যান অধ্যাপক রেহমান সোবহানের সভাপতিত্বে অনুষ্ঠিত সভায় উপস্থিত ছিলেন সাবেক অর্থমন্ত্রী এম সাইদুজ্জামান, ঢাকা বিশ্ববিদ্যালয়ের ইমেরিটাস অধ্যাপক আনিসুজ্জামান, অ্যাপেক্স গ্রুপের চেয়ারম্যান সৈয়দ মঞ্জুর এলাহী, ব্র্যাকের উপদেষ্টা মাহবুব হোসেন, নিজেরা করির সমন্বয়ক খুশী কবির, সিপিডির বিশেষ ফেলো দেবপ্রিয় ভট্টাচার্য এবং নির্বাহী পরিচালক মোস্তাফিজুর রহমান। সভায় সিপিডির ২০১৫ সালের জন্য প্রস্তাবিত গবেষণা, সংলাপ ও প্রকাশনা কার্যক্রমের পরিকল্পনা অনুমোদিত হয়। সিপিডি এ বছর অর্থনৈতিক অবস্থা বিশ্লেষণ, এডিপি বাস্তবায়ন, ভর্তুকি বণ্টনের সমতা, স্বল্পোন্নত দেশগুলোর জন্য নানা গুরুত্বপূর্ণ বিষয়, স্যানিটারি ও ফাইটোস্যানিটারির মতো অশুল্ক বাধা, বাণিজ্য ব্যবস্থাপনা সহজকরণ, রানা প্লাজা পরবর্তী প্রতিশ্রুতি বাস্তবায়নের অগ্রগতি পর্যবেক্ষণ এবং নতুন ভ্যাট আইন নিয়ে বিশেষভাবে কাজ করবে। সভায় ট্রাস্টি বোর্ড সিপিডিকে ঢাকার বাইরে আরও বেশি সংলাপ অনুষ্ঠানে উৎসাহিত করে। এতে সিপিডির ২০১৪ সালের বার্ষিক হিসাব এবং ২০১৫ সালের জন্য প্রস্তাবিত বাজেট অনুমোদিত হয়।	4
আমানত বিমার প্রিমিয়াম জমা হবে অনলাইনে স্বয়ংক্রিয় ব্যবস্থায় অনলাইনে আমানত বিমা ট্রাস্ট তহবিলে প্রিমিয়াম আদায় ও হিসাব সংরক্ষণ চালু করেছে বাংলাদেশ ব্যাংক। এ জন্য নতুন একটি সফটওয়্যার সংযোজন করা হয়েছে। নতুন এ সফটওয়্যারটি গতকাল মঙ্গলবার উদ্বোধন করেন কেন্দ্রীয় ব্যাংকের গভর্নর আতিউর রহমান। এ উপলক্ষে বাংলাদেশ ব্যাংকের সভাকক্ষে আয়োজিত এক অনুষ্ঠানে ডেপুটি গভর্নর আবু হেনা মো. রাজী হাসান, এস কে সুর চৌধুরী, নাজনীন সুলতানাসহ সংশ্লিষ্ট বিভাগের কর্মকর্তারা উপস্থিত ছিলেন। অনুষ্ঠান পরিচালনা করেন নির্বাহী পরিচালক আবদুল হক। গভর্নর তাঁর বক্তব্যে বলেন, ব্যাংকে গচ্ছিত আমানতের সুরক্ষা দিতে ‘ব্যাংক আমানত বিমা আইন, ২০০০’ সংশোধনের সুপারিশ করা হয়েছে। প্রস্তাবিত নতুন আইনে দুই লাখ টাকা পর্যন্ত আমানত সুরক্ষা দেওয়ার সুপারিশ রয়েছে। আগে যা ছিল এক লাখ টাকা পর্যন্ত। এ ছাড়া ব্যাংকবহির্ভূত আর্থিক প্রতিষ্ঠানের আমানতও সুরক্ষার আওতায় আনার সুপারিশ এতে রয়েছে। সংশোধনী পাস হলে বর্তমানে যেখানে ৮৫ শতাংশ আমানতকারী সুরক্ষা পান, তা বেড়ে ৯৩ শতাংশ হবে।	4
স্বচ্ছ ধারণা নিয়ে সংবাদ প্রকাশের পরামর্শ গভর্নরের আর্থিক ও ব্যাংকিং খাতের কিছু বিষয় বেশ জটিল। ক্ষেত্রবিশেষে কেন্দ্রীয় ব্যাংকের কার্যক্রমও রক্ষণশীল। ফলে এ নিয়ে সংবাদ প্রকাশে অনেক ক্ষেত্রে সংবাদকর্মীদের সমস্যায় পড়তে হয়। আবার ভিন্নভাবে অর্থনৈতিক প্রতিবেদন উপস্থাপনের কারণে জনমনে বিভ্রান্তিরও সৃষ্টি হয়। এ কারণে স্বচ্ছ ধারণা ও অধিক যাচাই-বাছাই করে অর্থনীতির সংবাদ প্রকাশের পরামর্শ দিয়েছেন বাংলাদেশ ব্যাংকের গভর্নর আতিউর রহমান। গভর্নর বিভিন্ন গণমাধ্যমে কর্মরত অর্থনীতিবিষয়ক রিপোর্টারদের সংগঠন ইআরএফের সদস্যদের নিয়ে আয়োজিত দুই দিনের কর্মশালার উদ্বোধনী অনুষ্ঠানে গতকাল মঙ্গলবার প্রধান অতিথির বক্তব্যে এসব কথা বলেন। বাংলাদেশ ব্যাংকের সভাকক্ষে এ কর্মশালার আয়োজন করেছে কেন্দ্রীয় ব্যাংক। গতকাল প্রথম দিনের কর্মশালায় ‘মুদ্রানীতি, মুদ্রাবাজার ও লেনদেনের ভারসাম্য’ শীর্ষক অধিবেশনে কেন্দ্রীয় ব্যাংকের প্রধান অর্থনীতিবিদ বিরূপাক্ষ পাল প্রশিক্ষণ দেন। আর আর্থিক অন্তর্ভুক্তি নিয়ে অপর অধিবেশনের প্রশিক্ষক ছিলেন এসএমই অ্যান্ড স্পেশাল প্রোগ্রামস বিভাগের উপমহাব্যবস্থাপক আশ্রাফুল আলম। উদ্বোধনী অনুষ্ঠানে গভর্নর বলেন, কেন্দ্রীয় ব্যাংক একটি রাষ্ট্রীয় প্রতিষ্ঠান। দল-মতনির্বিশেষে এখানে সবাই সেবা নিতে পারেন। কোনো সেবা দেওয়ার আগে বলা হয় না আপনি কোন দল করেন। আবার ব্যাংকে কেউ টাকা তুলতে গেলেও তাঁর দলীয় পরিচয় জানতে চাওয়া হয় না। এ ধরনের প্রতিষ্ঠান শক্তিশালী হওয়া মানে দেশের ভিত মজবুত হওয়া। ফলে কেন্দ্রীয় ব্যাংক কোনো সিদ্ধান্ত নিলে তাৎক্ষণিকভাবে তা নিয়ে বিরূপ মন্তব্য না করে সুচিন্তিত মতামত উপস্থাপন করতে হবে।	4
ত্রিপুরায় ডায়মন্ড সিমেন্ট রপ্তানি শুরু বাংলাদেশি প্রতিষ্ঠান ডায়মন্ড সিমেন্ট গত জানুয়ারি মাসের শুরু থেকে ভারতের ত্রিপুরা রাজ্যে রপ্তানি শুরু করেছে। প্রথম পর্যায়ে মাসে ৮০০ মেট্রিক টন স্ল্যাগ ক্যাটাগরির সিমেন্ট রপ্তানির লক্ষ্যমাত্রা নির্ধারণ করেছে ডায়মন্ড সিমেন্ট। এ ছাড়া শিগগিরই অর্ডিনারি পোর্টল্যান্ড (ওপিসি) ক্যাটাগরির সিমেন্ট রপ্তানি করার ঘোষণা দিয়েছে প্রতিষ্ঠানটি। সিমেন্ট রপ্তানি উপলক্ষে গত শুক্রবার ত্রিপুরার রাজধানী আগরতলায় সেখানকার সিমেন্ট ব্যবসায়ীদের সঙ্গে এক মতবিনিময় সভার আয়োজন করা হয়। এতে ত্রিপুরা রাজ্যের আটটি জেলা থেকে দেড় শতাধিক সিমেন্ট ব্যবসায়ী অংশ নেন। সভায় ত্রিপুরা চেম্বারের সভাপতি এম এল দেবনাথ বলেন, সিমেন্ট, রড, প্লাস্টিক, খাদ্যসামগ্রীসহ অনেক বাংলাদেশি পণ্য ত্রিপুরার বিশাল বাজার দখল করে আছে। উন্নত মান ও সঠিক দামের কারণে এ রাজ্যের মানুষের কাছে বাংলাদেশি পণ্যের কদর রয়েছে। এতে দুই দেশের বাণিজ্যঘাটতি কমে যাওয়ার পাশাপাশি পারস্পরিক সম্প্রীতি সুদৃঢ় হচ্ছে। ডায়মন্ড সিমেন্টের পরিচালক হাকিম আলী বলেন, দেশের চাহিদা মিটিয়ে ডায়মন্ড সিমেন্ট রপ্তানির মাধ্যমে বাজার সম্প্রসারণের উদ্যোগ নিয়েছে। দেশের মতো বিদেশের বাজারেও সুনাম ও প্রতিষ্ঠিত হতে সব ধরনের উদ্যোগ নেওয়া হয়েছে। এ ছাড়া ডায়মন্ড সিমেন্টের বিপণন বিভাগের ব্যবস্থাপক মোখলেসুর রহমান ও এজিএম এম এ রহিম, কর্মকর্তা মো. কামরুজ্জামান ও ত্রিপুরার আমদানিকারক সেলিম মিয়া অনুষ্ঠানে বক্তব্য দেন। ব্র্যান্ড পরিচিতির লক্ষ্যে গত ২৯ জানুয়ারি থেকে আগরতলায় শুরু হওয়া ২৫তম ত্রিপুরা আন্তর্জাতিক বাণিজ্য মেলায়ও অংশ নিয়েছে ডায়মন্ড সিমেন্ট। এ ছাড়া পরিচালক হাকিম আলীর নেতৃত্বে ডায়মন্ড সিমেন্টের একটি প্রতিনিধিদল ত্রিপুরার শিল্প ও বাণিজ্যমন্ত্রী তপন চক্রবর্তী, গণপূর্ত ও স্বাস্থ্যমন্ত্রী বাদল চৌধুরীর সঙ্গেও সাক্ষাৎ করেন।	4
গয়না বিক্রিতে ছাড় বিশ্ব ভালোবাসা দিবস সামনে রেখে গীতাঞ্জলি জুয়েলার্স বিভিন্ন ডিজাইনের ডায়মন্ড জুয়েলারি বা গয়নায় ৩৫ শতাংশ পর্যন্ত ছাড় ঘোষণা করেছে। ঢাকার গুলশান পিংকসিটির শোরুমে নেকলেস সেট, ফিঙ্গার রিং, ইয়ার রিং, নোস পিন, প্লাটিনাম রিং, ডায়মন্ড লকেট ইত্যাদি কম মূল্যে পাওয়া যাবে। এই অফার চলবে ১৪ ফেব্রুয়ারি পর্যন্ত। বিজ্ঞপ্তি	4
এক ছাদের নিচে বস্ত্র ও তৈরি পোশাক খাতের সব যন্ত্রপাতি কাপড়ের ওপর একের পর এক নকশা এঁকে দিচ্ছে বিশালকায় স্ক্রিন প্রিন্টের মেশিন বা যন্ত্র। পাশেই বুনন হয়ে বের হয়ে আসছে গজের পর গজ ইলাস্টিকের ফিতা। এমব্রয়ডারি মেশিনও চলছে বিরামহীন, কাপড়ের ওপর কারুকাজ হচ্ছে। অন্যদিকে গেঞ্জির কাপড় তৈরি কিংবা ডাইং ও ওয়াশিংয়ের যন্ত্রগুলো চলছে থেমে থেমে। রাজধানীর বঙ্গবন্ধু আন্তর্জাতিক সম্মেলন কেন্দ্র এখন যেন পুরোটাই একটা বড়সড় বস্ত্র বা পোশাক তৈরির কারখানা। সেখানে গতকাল বুধবার থেকে পোশাক ও বস্ত্র খাতের যন্ত্রপাতির সবচেয়ে বড় প্রদর্শনী শুরু হওয়ার সুবাদেই এমন দৃশ্য দেখা গেছে। প্রদর্শনীতে অংশ নিয়েছে ৩৩টি দেশের বস্ত্র ও পোশাকশিল্পের যন্ত্রপাতি প্রস্তুতকারী ৮৮০টি প্রতিষ্ঠান। সম্মেলন কেন্দ্রের ১৬টি হলে এসব প্রতিষ্ঠানের স্টলের সংখ্যা ১ হাজার ৬০টি। আধুনিক প্রযুক্তির সঙ্গে দেশীয় উদ্যোক্তাদের পরিচয় ঘটানো এবং স্থানীয়ভাবে তা সংগ্রহের সুযোগ করে দিতে ঢাকা আন্তর্জাতিক বস্ত্র ও তৈরি পোশাক খাতের যন্ত্রপাতির প্রদর্শনীটি (ডিটিজি) আয়োজন করা হয়েছে। বাংলাদেশ টেক্সটাইল মিলস অ্যাসোসিয়েশন (বিটিএমএ), তাইওয়ানের চ্যান চাও ইন্টারন্যাশনাল ও হংকংয়ের ইয়োর্কার্স ট্রেড অ্যান্ড মার্কেটিং সার্ভিস কোম্পানি যৌথভাবে চার দিনব্যাপী এই প্রদর্শনীর আয়োজক। এবার এই আয়োজনের ১২ বছর পূর্তি হচ্ছে। প্রদর্শনীতে বিশ্বখ্যাত বারুডান, জ্যাকব মুলার, এলএমএল, তাজিমা, এম অ্যান্ড আর, সীমা সিকিসহ বিভিন্ন ব্র্যান্ড অংশ নিয়েছে। এসব প্রতিষ্ঠানের স্টল থেকে বস্ত্র ও পোশাকশিল্পের প্রতিষ্ঠানের সংশ্লিষ্ট ব্যক্তিরা স্পিনিং, উইভিং, ডাইং-প্রিন্টিং-ফিনিশিং টেস্টিং, ওয়াশিং, এমব্রয়ডারি ও সেলাই-সংক্রান্ত সর্বশেষ প্রযুক্তি ও উন্নত মানের যন্ত্রপাতি সম্পর্কে জানতে পারবেন। গতকাল বেলা তিনটার দিকে আনুষ্ঠানিকভাবে প্রদর্শনীটির উদ্বোধন করেন অর্থমন্ত্রী আবুল মাল আবদুল মুহিত। উদ্বোধনী অনুষ্ঠানে বিটিএমএর সভাপতি তপন চৌধুরী বলেন, বর্তমানে নিট পোশাকের ৮০-৮৫ শতাংশ এবং ওভেন পোশাকের ৩৫-৪০ শতাংশ কাপড় দেশের বস্ত্রকলগুলোই জোগান দিচ্ছে। বস্ত্র খাতের এই অবদান আরও বাড়ানোর সুযোগ আছে। গত বছর বস্ত্র খাতে ২ হাজার ৬০০ কোটি টাকার বিনিয়োগ হয়েছে। তিনি বলেন, চাহিদামতো গ্যাস-বিদ্যুৎ ও সরকারের সহায়তা পেলে এই বিনিয়োগ আরও বাড়বে। অবশ্য এ ক্ষেত্রে রাজনৈতিক পরিস্থিতি স্থিতিশীল থাকতে হবে বলেও মন্তব্য করেন তিনি। তৈরি পোশাকশিল্প মালিকদের সংগঠন বিজিএমইএর সভাপতি আতিকুল ইসলাম বলেন, বাংলাদেশের তৈরি পোশাকের রপ্তানি এখন ২৫ বিলিয়ন বা আড়াই হাজার কোটি ডলারের। এ জন্য ১ হাজার ৬০০ কোটি ডলারের ফেব্রিকস বা কাপড় প্রয়োজন হয়। এর মধ্যে দেশীয় বস্ত্রকলগুলো জোগান দিচ্ছে এক হাজার কোটি ডলারের। বাকি ৬০০ কোটি ডলারের কাপড় আমদানি করতে হয়। তিনি আরও বলেন, ‘আমরা ২০২১ সালে ৫০ বিলিয়ন বা ৫ হাজার কোটি ডলারের পোশাক রপ্তানির লক্ষ্যমাত্রা নির্ধারণ করেছি। এটি হলে ৩০ বিলিয়ন ডলারের ফেব্রিকস লাগবে। ফলে বস্ত্র খাতের অনেক সুযোগ আছে।’ আতিকুল ইসলাম বলেন, ‘পোশাকশিল্পে ফ্যাশন খুবই গুরুত্বপূর্ণ। প্রত্যেক মাসেই ফেব্রিকসের ধরন পরিবর্তন হয়। এর সঙ্গে খাপ খাওয়াতে হলে স্থানীয় কারখানাগুলোর উন্নয়ন করতে হবে।’ এফবিসিসিআইয়ের সভাপতি কাজী আকরাম উদ্দিন আহ্মদ বলেন, দেশের বস্ত্র ও পোশাকশিল্পের সম্ভাবনা দিন দিন বাড়ছে। এ জন্য কারখানার উন্নয়ন খুবই প্রয়োজন। এই প্রদর্শনীর মাধ্যমে দেশের উদ্যোক্তারা সরাসরি বিভিন্ন প্রযুক্তি সম্পর্কে জানতে পারবেন বলে তিনি উল্লেখ করেন। অনুষ্ঠানে প্রধান অতিথি হিসেবে বক্তব্য দেন অর্থমন্ত্রী আবুল মাল আবদুল মুহিত। আরও বক্তব্য দেন বস্ত্রমন্ত্রী এমাজ উদ্দিন প্রামাণিক, নিট পোশাকমালিকদের সংগঠন বিকেএমইএর সহসভাপতি আসলাম সানি ও চ্যান চাও ইন্টারন্যাশনালের ব্যবস্থাপনা পরিচালক টাইগার লিন। আয়োজকেরা জানান, আগামী শনিবার পর্যন্ত প্রদর্শনী প্রতিদিন দুপুর ১২টা থেকে রাত ৮টা পর্যন্ত সবার জন্য উন্মুক্ত থাকবে। এ ক্ষেত্রে কোনো প্রবেশ ফি লাগবে না।	4
আইপিও আবেদন গ্রহণের প্রস্তুতি নিতে ব্রোকারেজ হাউসগুলোকে নির্দেশ নতুন কোম্পানির প্রাথমিক গণপ্রস্তাব বা আইপিও প্রক্রিয়ার সঙ্গে সম্পৃক্ত হওয়ার জন্য ব্রোকারেজ হাউসগুলোকে দ্রুত প্রয়োজনীয় প্রস্তুতি গ্রহণের নির্দেশ দিয়েছে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। দেশের প্রধান শেয়ারবাজার ঢাকা স্টক এক্সচেঞ্জের (ডিএসই) প্রতিনিধিদলের সঙ্গে গতকাল বুধবার বৈঠককালে এ নির্দেশ দেওয়া হয়। নিয়মিত মতবিনিময়ের অংশ হিসেবে গতকাল দুপুরে রাজধানীর দিলকুশায় অবস্থিত বিএসইসির কার্যালয়ের সম্মেলনকক্ষে এ বৈঠক অনুষ্ঠিত হয়। এতে সভাপতিত্ব করেন বিএসইসির চেয়ারম্যান এম খায়রুল হোসেন। ডিএসইর ১০ সদস্যের প্রতিনিধিদলের নেতৃত্ব দেন সংস্থাটির চেয়ারম্যান বিচারপতি সিদ্দিকুর রহমান মিয়া। বিএসইসি জানিয়েছে, আগামী পয়লা এপ্রিল থেকে ব্যাংকের মাধ্যমে আইপিও আবেদনের আর কোনো সুযোগ থাকছে না। ব্যাংকের পরিবর্তে ব্রোকারেজ হাউস ও মার্চেন্ট ব্যাংকের মাধ্যমে আইপিও আবেদন করতে হবে আগ্রহী বিনিয়োগকারীদের। এ কাজটি যথাযথভাবে সম্পন্ন করতে তাই এখন থেকে ব্রোকারেজ হাউসগুলোকে প্রয়োজনীয় প্রস্তুতি সম্পন্ন করার তাগিদ দেওয়া হয়েছে। জানা গেছে, বৈঠকে শেয়ারবাজারের সাম্প্রতিক পরিস্থিতিসহ বিভিন্ন বিষয় নিয়ে আলোচনা হয়েছে। এ ছাড়া ডিএসইর পক্ষ থেকে বেশ কিছু আইনি সংশোধনসহ বিভিন্ন বিষয়ে প্রস্তাব দেওয়া হয়। ব্রোকারেজ হাউসসহ বিনিয়োগকারীদের কাছ থেকে সেন্ট্রাল ডিপোজিটরি বাংলাদেশ লিমিটেড বা সিডিবিএল যে ফি আদায় করে, তা কমানোর সুপারিশ করে ডিএসই। তবে এসব বিষয়ে কোনো সিদ্ধান্ত নেওয়া হয়নি। জানতে চাইলে বিএসইসির নির্বাহী পরিচালক ও মুখপাত্র সাইফুর রহমান বলেন, বৈঠকে বিভিন্ন বিষয় নিয়ে আলোচনা হয়েছে। ডিএসইর পক্ষ থেকে বেশ কিছু সুপারিশ করা হয়েছে। তবে সেগুলোর বিষয়ে কোনো সিদ্ধান্ত দেয়নি বিএসইসি। পরবর্তী সময়ে এসব সুপারিশ নিয়ে বিএসইসি আলোচনা করবে। সাইফুর রহমান জানান, বাজারের সাম্প্রতিক পরিস্থিতিতে ব্রোকারেজ হাউসগুলোকে সক্রিয় থাকার জন্য বিএসইসির পক্ষ থেকে আহ্বান জানানো হয়েছে। বৈঠকে বিএসইসির চার কমিশনার, নির্বাহী পরিচালক, ডিএসইর বেশ কয়েকজন পরিচালক ও ব্যবস্থাপনা পরিচালকসহ ঊর্ধ্বতন কর্মকর্তারা উপস্থিত ছিলেন। ইফাদ অটোসের লেনদেন শুরু: দেশের শেয়ারবাজারে আজ বৃহস্পতিবার থেকে লেনদেন শুরু হচ্ছে ইফাদ অটোস লিমিটেডের। একসঙ্গে দেশের দুই স্টক এক্সচেঞ্জে এটির লেনদেন চালু হবে। নতুন কোম্পানি হিসেবে কোম্পানিটি ‘এন’ শ্রেণিভুক্ত থাকবে। গত নভেম্বরে কোম্পানিটি আইপিওতে ২ কোটি সাড়ে ১২ লাখ শেয়ার ছেড়ে বাজার থেকে ৬৩ কোটি ৭৫ লাখ টাকা সংগ্রহ করে। ১০ টাকা অভিহিত মূল্যের সঙ্গে ২০ টাকা অধিমূল্য বা প্রিমিয়াম যোগ করে এর প্রতিটি শেয়ারের বিক্রয়মূল্য ছিল ৩০ টাকা।	4
কৃষি ব্যাংকের অর্ধেক আমানতকারী ১০ টাকার বাংলাদেশ কৃষি ব্যাংকের (বিকেবি) অর্ধেক আমানতকারীই ১০ টাকার হিসাবধারী। বিকেবিতে মোট ৭১ লাখ আমানতকারী রয়েছেন। এর মধ্যে ১০ টাকার হিসাবধারী রয়েছেন ৩৫ লাখ। গতকাল বুধবার বিকেবির পাঠানো এক বিজ্ঞপ্তি থেকে এ তথ্য জানা গেছে। এতে বিকেবি আরও জানায়, ৩৫ লাখ ব্যক্তিকে ব্যাংকটি ঋণ দিয়েছে ১৬ হাজার ২৫২ কোটি টাকা। আর ১৮ লাখ ক্ষুদ্র, প্রান্তিক ও হতদরিদ্র বর্গাচাষিকে ঋণ দিয়েছে ২ হাজার ৫৭ কোটি টাকা। ঘরে ফেরা কর্মসূচির আওতায় এ পর্যন্ত তিন হাজার ৩৬২টি বস্তিবাসী পরিবারকে ৮ কোটি ১৯ লাখ টাকা ঋণ দেওয়া হয়েছে বলে বিজ্ঞপ্তিতে জানানো হয়। এ খাতে আরও ঋণ বিতরণ করা হবে। বলা হয়, ব্যাংকের ১ হাজার ২৯টি শাখাতেই বর্তমানে কম্পিউটারাইজেশনের মাধ্যমে অফলাইন ব্যাংকিং কার্যক্রম চালু রয়েছে। আর ৫২টি শাখায় রয়েছে অনলাইন ও এটিএম বুথ। এ ছাড়া বিকেবির প্রতিটি শাখাতেই মোবাইল ব্যাংকিং কার্যক্রম চালু করা হয়েছে।	4
৩০ দিনে অর্থনীতির ক্ষতি জিডিপির ৫ শতাংশ! চলমান সহিংস রাজনৈতিক অবস্থায় এবং টানা অবরোধ-হরতালে ক্ষতির মুখে পড়েছে দেশের অর্থনীতি। এক মাসের টানা হরতাল-অবরোধে দেশের ব্যবসা-বাণিজ্যের ক্ষয়ক্ষতির পরিমাণ ৬৮ হাজার ৩১০ কোটি টাকা হবে বলে ব্যবসায়ীরা মনে করছেন। ঢাকা চেম্বার অব কমার্স অ্যান্ড ইন্ডাস্ট্রির (ডিসিসিআই) হিসাব অনুযায়ী, এক দিনের হরতাল-অবরোধে দেশের ব্যবসা-বাণিজ্যের ক্ষতি ২ হাজার ২৭৭ কোটি টাকা। তার ভিত্তিতেই এক মাসের ক্ষয়ক্ষতির এই হিসাব করা হয়েছে। বিগত ২০১৩-১৪ অর্থবছরে দেশের মোট দেশজ উৎপাদনের (জিডিপির) আকার ছিল চলতি মূল্যে ১৩ লাখ ৫০ হাজার ৯২০ কোটি টাকা। সে হিসাবে গত ৩০ দিনের অবরোধ-হরতালের কারণে যে ক্ষয়ক্ষতি হয়েছে, তা জিডিপির ৫ শতাংশের বেশি। অবস্থা এমনই দাঁড়িয়েছে যে অর্থমন্ত্রী আবুল মাল আবদুল মুহিত এরই মধ্যে জিডিপি প্রবৃদ্ধির লক্ষ্যমাত্রা পুনর্নির্ধারণের ঘোষণা দিয়েছেন। এ বিষয়ে সার্বিক পর্যালোচনাও করা হচ্ছে বলে জানান তিনি। এসব বিষয়ে জানতে চাইলে ঢাকা চেম্বারের সভাপতি হোসেন খালেদ প্রথম আলোকে বলেন, ‘আমরা উৎপাদনের দিক থেকেও ক্ষতিগ্রস্ত হচ্ছি, রপ্তানিতেও সমস্যায় পড়ছি। সারা বিশ্বে আমাদের ভাবমূর্তি সংকট দেখা দিয়েছে। ফলে অর্থনৈতিক সম্ভাবনাময় দেশ হিসেবে বিশ্বে বাংলাদেশ পরিচিতি পেয়েছে, সেটাও নষ্ট হয়ে যাচ্ছে।’ ঢাকা চেম্বার এবং সড়ক ও পণ্য পরিবহন খাতের ব্যবসায়ীদের তথ্য অনুযায়ী, পরিবহন ও যোগাযোগ খাতের প্রতিদিনের ক্ষতি প্রায় ৩০০ কোটি টাকা। সে হিসাবে এক মাসে ক্ষতি নয় হাজার কোটি টাকা। পর্যটন খাতের ব্যবসায়ীরা বছরের এই সময়টার জন্য সারা বছর ধরে অপেক্ষা করেন। এটা তাঁদের ভরা মৌসুম। কিন্তু হরতাল-অবরোধের কারণে দেশের পর্যটন স্থানগুলো এখন পর্যটক শূন্য। অনেক দেশি-বিদেশি পর্যটকেরা আগে বুকিং দিয়ে রাখলেও এখন তা বাতিল করে দিচ্ছেন। এতে মাথায় হাত পড়েছে হোটেল-মোটেল-কটেজ ও রেস্টুরেন্ট মালিকদের। ট্যুরিজম ডেভেলপারস অ্যাসোসিয়েশন অব বাংলাদেশ বলছে, হরতাল-অবরোধে পর্যটন খাতে প্রতিদিনের ক্ষতির পরিমাণ প্রায় ২০০ কোটি টাকা। সে হিসাবে ৩০ দিনে ক্ষতি হয়েছে ছয় হাজার কোটি টাকা। উৎপাদনমুখী শিল্পই দেশের অর্থনীতির চাকা সচল রেখেছে। বিগত ২০১৩-১৪ অর্থবছরে প্রাক্কলিত জিডিপিতে শিল্প খাতের এক দিনের অবদান ৮৭৫ কোটি ৮৪ লাখ টাকা। আর ঢাকা চেম্বার বলছে, প্রতিদিনই শিল্প-কারখানায় সক্ষমতার চেয়ে ২৫ শতাংশ কম পণ্য উৎপাদিত হচ্ছে। সে হিসাবে রাজনৈতিক অস্থিরতায় দেশের কারখানাগুলোতে প্রতিদিন উৎপাদন কম হচ্ছে ২১৮ কোটি ৯৬ লাখ টাকার। সংগঠনটির আশঙ্কা, এর প্রভাবে শিল্প-কারখানায় শ্রমিক ছাঁটাইয়ের প্রবণতা বাড়বে। দেশের রপ্তানি-আয় মূলত দাঁড়িয়ে আছে তৈরি পোশাকের ওপর। তাই পোশাক খাতের রপ্তানি বাধাগ্রস্ত হলে তার প্রভাব পড়ে সামগ্রিক রপ্তানিতে। পোশাকশিল্প মালিকদের সংগঠন বিজিএমইএর দাবি, চলমান অস্থিরতায় প্রতিদিন তাদের রপ্তানি বাধাগ্রস্ত হচ্ছে ৬৯৫ কোটি টাকার। আর ১ ফেব্রুয়ারি পর্যন্ত ২৭ দিনে ৯২ লাখ ৯২ হাজার ডলারের পোশাকের ক্রয়াদেশ বাতিল হয়েছে। এর সঙ্গে মূল্যছাড়, উড়োজাহাজে পণ্য পাঠানো, জাহাজীকরণে বিলম্ব ও নাশকতার ক্ষতি যোগ করে লোকসান দাঁড়িয়েছে ১ কোটি ৯০ লাখ ডলার (১৪৮ কোটি টাকা)। এখন পোশাকের ক্রয়াদেশ স্বাভাবিক সময়ের চেয়ে ৩০ শতাংশ কমে গেছে দাবি করেন বিজিএমইএর সভাপতি আতিকুল ইসলাম। প্রথম আলোকে তিনি বলেন, আগে ক্রেতারা এ দেশে এসে ক্রয়াদেশ দিতেন। এই পরিস্থিতিতে তাঁরা তো আসছেনই না, উল্টো বিদেশে ডেকে নিয়ে যাচ্ছেন। তাঁরা বলেছেন, পরিস্থিতি দীর্ঘস্থায়ী হলে বাংলাদেশের ভাবমূর্তি ক্ষুণ্ন² হবে। এর মানে হলো ক্রেতারা ক্রয়াদেশ কমিয়ে দেবেন। শপিংমল, বিপণিবিতানসহ সারা দেশে ছোট-বড় ২৫ লাখ দোকান আছে। এসব দোকানে গড়ে তিন হাজার টাকার বেচাবিক্রি হয়। ৫ শতাংশ মুনাফা বাদ দিলেও প্রতিদিন এসব দোকানে লোকসানের পরিমাণ ১৫০ কোটি টাকা। এই তথ্য বাংলাদেশ দোকান মালিক সমিতির। সে হিসাবে এক মাসের অস্থিরতায় দোকান মালিকদের ৪ হাজার ৫০০ কোটি টাকার ক্ষতি হয়েছে। দিন আনে দিন খায়—ফুটপাতের এমন হকার ও ক্ষুদ্র ব্যবসায়ীদের দুর্দশা আরও বেশি। দেশের এমন কয়েক লাখ ক্ষুদ্র ব্যবসায়ী আছেন। তাঁদের সম্মিলিতভাবে প্রতিদিন প্রায় ১৫ কোটি টাকার ক্ষতি হয়। রপ্তানিমুখী খাত চিংড়িশিল্পের কারখানাগুলোতে প্রায় ১১ হাজার টন চিংড়ির মজুত জমে গেছে। এর বাজারমূল্য প্রায় ১ হাজার ৪৫২ কোটি টাকা। হিমায়িত খাদ্য রপ্তানিকারক সমিতি বলছে, হরতাল-অবরোধে চিংড়িশিল্পে প্রতিদিন ক্ষতি হচ্ছে ৮ থেকে ১০ কোটি টাকা। সে হিসাবে ৩০ দিনের ক্ষতির পরিমাণ ২৫০ কোটি টাকার বেশি। পরিবহন ব্যবস্থা প্রায় ভেঙে পড়ায় খামারে উৎপাদিত ডিম ও মুরগি ভোক্তার কাছে ঠিকমতো পৌঁছানো যাচ্ছে না। ফলে এসবের ২৫-৩০ শতাংশই অবিক্রিত থাকছে। সে কারণে ক্ষতিও বাড়ছে। পোলট্রি খাতের উদ্যোক্তারা বলছেন, হরতাল-অবরোধে তাঁদের প্রতিদিন ক্ষতি হচ্ছে ১৮ কোটি টাকা। আর ৩০ দিনের ক্ষতি ৫৪০ কোটি টাকা। প্রতিবছরই জানুয়ারিতে রাজধানীর শেরেবাংলা নগরে অনুষ্ঠিত হয় দেশের সবচেয়ে বড় বাণিজ্য মেলা। অনেক প্রতিষ্ঠান নিজেদের পণ্যের বিক্রি ও প্রসারে এই মেলার দিকে চেয়ে থাকেন, প্রচুর অর্থ ব্যয় করে স্টল-প্যাভিলিয়নও নেন। কিন্তু টানা অবরোধ-হরতালে এবার ক্রেতা খুবই কম। শুধু শুক্র ও শনিবার ছুটির দিনেই দর্শনার্থীদের ঢল দেখা যায়। বাকি দিনগুলোতে মেলা প্রাঙ্গণ প্রায় ফাঁকাই থাকে।	4
পণ্য রপ্তানি আয় বেড়েছে চলমান রাজনৈতিক অস্থিরতার প্রভাব দেশের পণ্য রপ্তানি আয়ের ওপর এখনো পড়েনি। ফলে পণ্য রপ্তানি আয়ে প্রবৃদ্ধি কিছুটা বেড়েছে। তবে লক্ষ্যমাত্রা অর্জনে আবারও ব্যর্থ হয়েছে বাংলাদেশ। চলতি ২০১৪-১৫ অর্থবছরের প্রথম সাত মাসে অর্থাৎ জুলাই-জানুয়ারিতে দেশের পণ্য রপ্তানি আয় হয়েছে ১ হাজার ৭৭৮ কোটি মার্কিন ডলার। এই আয় গত অর্থবছরের একই সময়ের ১ হাজার ৭৪৪ কোটি ডলারের চেয়ে ২ শতাংশ বেশি। ছয় মাস শেষে এই প্রবৃদ্ধি ছিল ১ দশমিক ৫৬ শতাংশ। এ ছাড়া আলোচ্য সময়ের রপ্তানি আয় ১ হাজার ৮৫৭ কোটি ডলারের লক্ষ্যমাত্রার চেয়ে ৪ দশমিক ১৯ শতাংশ কম। ছয় মাস শেষে এটি ছিল ৪ দশমিক ৪২ শতাংশ। রপ্তানি উন্নয়ন ব্যুরো (ইপিবি) গতকাল বুধবার এই হালনাগাদ পরিসংখ্যান প্রকাশ করেছে। এতে দেখা যায়, শুধু জানুয়ারিতে ২৮৮ কোটি ডলারের রপ্তানি আয় হয়েছে; যা এই মাসের লক্ষ্যমাত্রার চেয়ে ৩ শতাংশ কম, তবে আগের বছরের একই মাসের চেয়ে ৪ দশমিক ৭৭ শতাংশ বেশি। সামগ্রিক রপ্তানি আয়ের মধ্যে তৈরি পোশাক খাত থেকেই এসেছে ৮১ শতাংশের বেশি। কিন্তু পোশাকশিল্প মালিকেরা বলছেন, এক মাস ধরে চলা হরতাল-অবরোধে তাঁদের ৩০ শতাংশ ক্রয়াদেশ কমেছে। এ ছাড়া সরবরাহ ব্যবস্থা স্বাভাবিক না থাকায় অনেকেরই সময়মতো পণ্য উৎপাদিত হচ্ছে না। এতে ক্রয়াদেশ বাতিল ও মূল্যছাড়ের মতো লোকসান গুনতে হচ্ছে মালিকদের। ইপিবির তথ্যানুযায়ী, বর্তমান অর্থবছরের প্রথম সাত মাসে তৈরি পোশাক রপ্তানি থেকে আয় হয়েছে ১ হাজার ৪৪৪ কোটি ডলার। এই আয় আগের অর্থবছরের একই সময়ের চেয়ে ১ দশমিক ৯২ শতাংশ বেশি, তবে লক্ষ্যমাত্রার চেয়ে ৪ শতাংশ কম। আলোচ্য সময়ে নিট পোশাক থেকে ৭১৭ কোটি ডলার ও ওভেন পোশাক থেকে ৭২৬ কোটি ডলার রপ্তানি আয় হয়েছে। জানতে চাইলে বিজিএমইএর সহসভাপতি শহিদউল্লাহ আজিম বলেন, রপ্তানি আয়ের পরিসংখ্যান চার মাস আগের ক্রয়াদেশ থেকে এসেছে। তবে এখন ভরা মৌসুম হলেও রাজনৈতিক অস্থিরতার কারণে ক্রেতারা দেশে আসছেন না। উদ্যোক্তাদের বিদেশে গিয়ে তাঁদের সঙ্গে বৈঠক করতে হচ্ছে। তার পরও ক্রেতারা কম ক্রয়াদেশ দিচ্ছেন। বর্তমান অবস্থা চলতে থাকলে এপ্রিলের পর পোশাক খাতের রপ্তানি ঋণাত্মক হবে। এ বিষয়ে সন্দেহের কোনো অবকাশ নেই। আলোচ্য সময়ে চামড়া ও চামড়াজাত পণ্য রপ্তানিতে ৬৭ কোটি ডলার আয় হয়েছে। এই আয় লক্ষ্যমাত্রার চেয়ে ১৪ শতাংশ কম হলেও গত অর্থবছরের একই সময়ের চেয়ে ২ দশমিক ৮৯ শতাংশ বেশি। অন্যদিকে পাট ও পাটজাত পণ্যে ৪৯ কোটি ৯৭ লাখ ডলার, হিমায়িত খাদ্যে ৩৯ কোটি ডলার, কৃষিজাত পণ্যে ৩৬ কোটি ডলার, হোমটেক্সটাইলে ৪৫ কোটি ডলার, বাইসাইকেলে ৭ কোটি ডলার, প্লাস্টিকে ৬ কোটি ডলার ও প্রকৌশল পণ্য রপ্তানি করে ২৫ কোটি ডলার আয় হয়েছে। সেন্টার ফর পলিসি ডায়ালগের (সিপিডি) অতিরিক্ত গবেষণা পরিচালক খন্দকার গোলাম মোয়াজ্জেম প্রথম আলোকে বলেন, পোশাক খাতের রপ্তানি একটু বৃদ্ধি পাওয়ায় সামগ্রিকভাবে পণ্য রপ্তানি আয় ইতিবাচক হয়েছে। তবে মোট রপ্তানি পণ্যের ৪০ শতাংশেরই নেতিবাচক প্রবৃদ্ধি হয়েছে। সিপিডির এই গবেষক বলেন, সম্প্রতি ঘোষিত মুদ্রানীতিতে বলা হয়েছে, চলতি অর্থবছরে রপ্তানি প্রবৃদ্ধি হবে ৭ দশমিক ৯ শতাংশ। এ জন্য বাকি মাসগুলোতে ১৩ দশমিক ৪ শতাংশ হারে প্রবৃদ্ধি অর্জন করতে হবে। তবে এখন পর্যন্ত প্রবৃদ্ধি মাত্র ২ শতাংশ। আর যে হিসাবটি প্রকাশ পেয়েছে সেটি রাজনৈতিক অস্থিরতা শুরু হওয়ার আগের। তাই পরিস্থিতি পরিবর্তন না হলে লক্ষ্যমাত্রা অর্জন অসম্ভব হবে। খন্দকার গোলাম মোয়াজ্জেম আরও বলেন, বাংলাদেশের পণ্য রপ্তানিতে নতুন নতুন পণ্য আসছে। তবে দীর্ঘদিন ধরে এসব পণ্য প্রবৃদ্ধি ধরে রাখতে পারছে না। তিনি আরও বলেন, রপ্তানি আয় বাড়াতে পণ্য বাছাই করে দক্ষতা বৃদ্ধি ও বিভিন্ন বাজারের শুল্কমুক্ত সুবিধা আদায়ে সরকারকে চেষ্টা করতে হবে। তবে সবার আগে রাজনৈতিক অস্থিরতার নিরসন করতে হবে।	4
পতেঙ্গায় কার্গো টার্মিনাল স্থাপনে পরামর্শক নিয়োগ চট্টগ্রামের পতেঙ্গায় একটি টার্মিনাল স্থাপনের জন্য পরামর্শক নিয়োগের প্রস্তাব অনুমোদন করেছে সরকারি ক্রয়সংক্রান্ত মন্ত্রিসভা কমিটি। সরকারি-বেসরকারি অংশীদারি (পিপিপি) ভিত্তিতে এটি স্থাপিত হবে। সচিবালয়ে গতকাল বুধবার অর্থমন্ত্রী আবুল মাল আবদুল মুহিতের সভাপতিত্বে অনুষ্ঠিত ক্রয় কমিটির বৈঠকে এ অনুমোদন দেওয়া হয়। চট্টগ্রাম বন্দরের সক্ষমতা বাড়ানোর অংশ হিসেবেই ‘লালদিয়া বাল্ক টার্মিনাল’ নামে এই কার্গো টার্মিনালটি স্থাপন করা হবে বলে জানা গেছে। বৈঠক শেষে মন্ত্রিপরিষদ বিভাগের যুগ্ম সচিব মোস্তাফিজুর রহমান সাংবাদিকদের জানান, ১৪ কোটি ৫৩ লাখ টাকা ব্যয়ের পরামর্শকের কাজ পেয়েছে কানাডার প্রতিষ্ঠান এমএমএম গ্রুপ। এমএমএম গ্রুপের সহযোগী প্রতিষ্ঠান রয়েছে আরও দুটি, ইনস্টিটিউট অব ওয়াটার মডেলিং এবং ম্যাকস ইঙ্ক। চট্টগ্রাম ও মংলা সমুদ্রবন্দরে পণ্য ওঠানো-নামানো হয় কনটেইনার ও কনটেইনারবিহীন বা বস্তাবন্দী খোলা (বাল্ক)—এই দুই আকারেই। চট্টগ্রাম বন্দরের মাধ্যমেই ওঠানো-নামানো হয় সমুদ্রপথের-বাণিজ্যের ৯৩ শতাংশ পণ্য। বাকি ৭ শতাংশ ওঠানো-নামানো হয় মংলা বন্দরের মাধ্যমে। নৌ মন্ত্রণালয় সূত্রে জানা গেছে, চট্টগ্রাম বন্দরে বাল্ক পণ্য ওঠানো-নামানোর জন্য বিশেষায়িত কোনো টার্মিনাল নেই। লালদিয়া কার্গো টার্মিনাল স্থাপিত হলে বন্দর থেকে পণ্য খালাসের জন্য বর্তমানে যে পরিমাণ সময় অপেক্ষা করতে হয়, সেই অপেক্ষার সময় কিছুটা কমবে। চট্টগ্রাম বন্দর কর্তৃপক্ষের চেয়ারম্যান রিয়ার অ্যাডমিরাল নিজামউদ্দিন আহমেদ গতকাল প্রথম আলোকে বলেন, ‘চট্টগ্রাম বন্দরের পণ্য ওঠানো-নামানো বাড়ছে। এ বৃদ্ধি সামাল দিতেই নতুন টার্মিনাল দরকার।’ কী ধরনের টার্মিনাল হবে, বাল্ক না কনটেইনার—জানতে চাইলে বন্দর চেয়ারম্যান বলেন, ‘সেটি এখনই বলা যাচ্ছে না। আগে সমীক্ষা হোক। সমীক্ষার সুপারিশ অনুযায়ীই ঠিক হবে প্রকৃতপক্ষে কোন ধরনের টার্মিনাল হবে।’ বৈঠকে দেশের গুরুত্বপূর্ণ ৭৬টি উপজেলা সদরে ফায়ার সার্ভিস ও সিভিল ডিফেন্স স্টেশন স্থাপন (৩য় সংশোধিত) প্রকল্পের আওতায় অগ্নিনির্বাপণী যানবাহন ও উদ্ধার সরঞ্জাম কেনার প্রস্তাবও অনুমোদিত হয়। এতে ব্যয় হবে ৫৭ কোটি টাকা। দেশে বর্তমানে ২৮১টি ফায়ার সার্ভিস স্টেশন রয়েছে। ফায়ার সার্ভিস ও সিভিল ডিফেন্স অধিদপ্তর অধিদপ্তরের মহাপরিচালক আলী আহমেদ খান জানান, নতুন ৭৬টির মধ্যে কয়েকটির কার্যক্রম উদ্বোধন করা হয়েছে। সরঞ্জাম কেনা গেলে বাকিগুলোর কার্যক্রমও শুরু করা যাবে।	4
টেলিটক ফোনে বিকাশ সেবা রাষ্ট্রীয় মালিকানাধীন মুঠোফোন অপারেটর টেলিটকের গ্রাহকেরা এখন বিকাশের মাধ্যমে অর্থ লেনদেনসহ অন্যান্য সেবা ব্যবহার করতে পারবেন। এ জন্য একটি ‘নেটওয়ার্ক শেয়ারিং’ চুক্তি করেছে মোবাইল ফাইন্যান্সিয়াল সেবাদাতা প্রতিষ্ঠান বিকাশ ও টেলিটক। টেলিটকের ব্যবস্থাপনা পরিচালক গিয়াস উদ্দিন আহমেদ এবং বিকাশের প্রধান নির্বাহী কর্মকর্তা কামাল কাদীর সম্প্রতি নিজ নিজ প্রতিষ্ঠানের পক্ষে চুক্তিতে সই করেন। বর্তমানে গ্রামীণফোন, বাংলালিংক, রবি ও এয়ারটেলের নেটওয়ার্ক ব্যবহার করে মোবাইল ফাইন্যান্সিয়াল সেবা দিচ্ছে বিকাশ। টেলিটকের ব্যবস্থাপনা পরিচালক গিয়াস উদ্দিন আহমেদ বলেন, ‘এই চুক্তির ফলে আমাদের গ্রাহকেরা বিকাশের মোবাইল ফিন্যান্সিয়াল সেবা ব্যবহার করতে পারবেন।’ আর কামাল কাদীর বলেন, ‘টেলিটকের সঙ্গে এই নেটওয়ার্ক শেয়ারিং আমাদের মোবাইল ফিন্যান্সিয়াল সার্ভিসকে আরও বেশি মানুষের কাছে পৌঁছাতে সহায়তা করবে।’ নিজস্ব প্রতিবেদক	4
তারকা হোটেলে অতিথি-খরা ২, ৩ ও ৪ ফেব্রুয়ারি রাজধানীর একটি পাঁচতারকা হোটেলের সবগুলো অতিথি কক্ষ আগাম বুকিং ছিল। অর্থাৎ এ তিন দিন কোনো কক্ষই ফাঁকা ছিল না হোটেলটিতে। কিন্তু দেশের চলমান রাজনৈতিক পরিস্থিতিতে শেষ মুহূর্তে এসে বেশির ভাগ বুকিং বাতিল করা হয়েছে। হোটেলটির একাধিক কর্মকর্তার সঙ্গে কথা বলে এ তথ্য নিশ্চিত হওয়া গেছে। একই অবস্থা রাজধানীর প্রথম শ্রেণির অন্য তারকা হোটেলগুলোরও। গত কয়েক দিনে রাজধানীর বেশ কয়েকটি তারকা হোটেলের কর্মকর্তাদের সঙ্গে কথা বলে জানা যায়, এসব হোটেলে দেশি-বিদেশি অতিথির আগমন উল্লেখযোগ্য হারে কমে গেছে। সে সঙ্গে প্রতিদিনই বাতিল হচ্ছে আগাম বুকিং দেওয়া রুম ও অনুষ্ঠান। এর ফলে স্বাভাবিক সময়ের চেয়ে হোটেলভেদে গড়ে ৪০ থেকে ৫০ ভাগ ব্যবসা কমে গেছে। সংশ্লিষ্ট কর্মকর্তারা জানান, ব্যবসায়িক, ভ্রমণ বা অন্যান্য প্রয়োজনে বাংলাদেশে আসা বিদেশি অতিথির সংখ্যা উল্লেখযোগ্য হারে কমেছে। যেসব বিদেশি অতিথি আগাম বুকিং দিয়েছিলেন এখন তা বাতিল করা হচ্ছে। এ অবস্থায় হোটেলগুলোর ব্যবসা অনেকটা স্থানীয় ও প্রাতিষ্ঠানিক গ্রাহকনির্ভর হয়ে পড়েছে। রাজধানীর গুলশানে অবস্থিত লেক শোর হোটেলের একাধিক কর্মকর্তা নাম প্রকাশ না করার শর্তে প্রথম আলোকে বলেন, শুধু গত এক সপ্তাহে ১০-১২টি অনুষ্ঠান ও ৩০-৪০টি হোটেল কক্ষের আগাম বুকিং বাতিল হয়েছে। হোটেলটিতে মোট ৬০টি অতিথি কক্ষ রয়েছে। স্বাভাবিক সময়ে গড়ে প্রতি মাসে ৮০ শতাংশের বেশি রুম অতিথিতে পূর্ণ থাকত। গত এক মাসের রাজনৈতিক অস্থিরতায় এখন সেটি ৪০ শতাংশে নেমে এসেছে বলে কর্মকর্তারা জানান। এই ধাক্কা সভা, সেমিনার, সামাজিক নানা অনুষ্ঠান আয়োজন এবং খাবারের ব্যবসায়ও লেগেছে। রাজধানীর পাঁচতারকা সোনারগাঁ হোটেলের জনসংযোগ কর্মকর্তা সালমান কবির প্রথম আলোকে বলেন, ‘চলমান পরিস্থিতির কারণে ২৫ থেকে ৩০ শতাংশ অতিথি কমে গেছে আমাদের হোটেলের। একই সঙ্গে আগাম বুকিংও বাতিল হচ্ছে। বিশেষ করে বিদেশি অতিথি আসা কমেছে উল্লেখযোগ্য হারে।’ তবে বঙ্গবন্ধু গোল্ডকাপ খেলতে আসা বিভিন্ন দেশের ফুটবল দল হোটেলটিতে অবস্থান নেওয়ায় এ মুহূর্তে বিদেশিদের উপস্থিতি রয়েছে। রাজধানীর অপর অভিজাত তারকা হোটেল র্যা ডিসনের ব্যবসায়ও একই অবস্থা বিরাজ করছে বলে জানা গেছে। বছরের এ সময়টাকে হোটেল ব্যবসার জন্য ভরা মৌসুম বা পিক টাইম বলে ধরা হয়। অথচ ভরা মৌসুমে ব্যবসায় চরম মন্দা চলছে হোটেলগুলোতে। পাঁচতারকা হোটেল রিজেন্সিতে অতিথি কক্ষ রয়েছে ২১৪টি। স্বাভাবিক সময়ে গড়ে ৮০ শতাংশ অতিথিতে পূর্ণ থাকত। কিন্তু গত এক মাসের রাজনৈতিক পরিস্থিতির কারণে এখন অতিথির আগমন স্বাভাবিক সময়ের চেয়ে অর্ধেকে নেমে এসেছে। হোটেলটির জনসংযোগ বিভাগের মহাব্যবস্থাপক আরিফা আফরোজ জানান, যেসব আগাম বুকিং ছিল তার ৬০ শতাংশেরও বেশি বাতিল হয়ে যাচ্ছে। অপর তারকা হোটেল ওয়েস্টিনের এক কর্মকর্তা জানান, চলমান হরতাল-অবরোধের কারণে প্রত্যাশিত ব্যবসা হচ্ছে না। তিনি জানান, তাঁদের হোটেলে আগাম বুকিং বাতিলের হার কম হলেও বিদেশি অতিথিরা তাঁদের আগমনের তারিখ পিছিয়ে দিচ্ছেন। হোটেলগুলোর কর্মকর্তারা জানিয়েছেন, সরাসরি না বললেও বিদেশি অতিথিদের কাছ থেকে তাঁরা যেসব বার্তা পাচ্ছেন তাতে বোঝা যায় বিদেশিদের তাঁদের দূতাবাসগুলো এখন বাংলাদেশে আসতে নিরুৎসাহিত করছে।	4
হোটেল-রেস্তোরাঁয় বিক্রি কম টানা অবরোধ-হরতালে খাবারের হোটেল, রেস্টুরেন্ট, চায়নিজ রেস্টুরেন্ট ও ফাস্ট ফুডের ব্যবসায় ধস নেমেছে। এসব হোটেল-রেস্টুরেন্টে বিক্রি গড়ে স্বাভাবিক সময়ের চেয়ে ৬০ শতাংশ কমে গেছে। বাংলাদেশ রেস্টুরেন্ট ওনার্স অ্যাসোসিয়েশন এবং নানা পর্যায়ের হোটেল-রেস্টুরেন্টের মালিকদের সঙ্গে আলাপ করে জানা গেছে, খাবারের হোটেলগুলো মূলত আশপাশের মার্কেট, দোকান, বাসাবাড়ি এবং ভাসমান মানুষের ওপর টিকে থাকে। হরতাল-অবরোধে যেহেতু এসব মানুষের খাবার বন্ধ থাকে না, তাই হোটেলের বিক্রিতে প্রভাব পড়েছে কম। তবে ভাসমান মানুষের আনাগোনা কমে যাওয়াটাই তাঁদের চিন্তার কারণ হয়ে দাঁড়িয়েছে। তবে হরতাল-অবরোধের প্রভাব বেশি পড়েছে চায়নিজ রেস্টুরেন্ট আর ফাস্ট ফুডের দোকানগুলোতে। এসব রেস্টুরেন্টের বড় ভোক্তা হলেন স্কুল-কলেজের শিক্ষার্থী এবং পরিবার-পরিজন নিয়ে আসা ব্যক্তিরা। কিন্তু সবার মধ্যে আতঙ্ক আর নিরাপত্তাহীনতা থাকায় এই লোকজন আগের মতো খেতে আসছেন না। জানতে চাইলে বাংলাদেশ রেস্টুরেন্ট ওনার্স অ্যাসোসিয়েশনের মহাসচিব রেজাউল করিম সরকার প্রথম আলোকে বলেন, তাঁদের ব্যবসা মারাত্মক ক্ষতিগ্রস্ত হচ্ছে। বেচাবিক্রি কমে গেছে অন্তত ৬০ শতাংশ। আর হরতাল-অবরোধ একসঙ্গে থাকলে বিক্রি হয় ২৫ থেকে ৩০ শতাংশ। অ্যাসোসিয়েশনের তথ্য অনুযায়ী, সারা দেশে বড়, মাঝারি ও ছোট মিলে হোটেল-রেস্টুরেন্ট ও দই-মিষ্টির দোকান আছে ৫০-৫৫ হাজার। এর মধ্যে ঢাকাতেই আছে পাঁচ হাজারের বেশি। এসব হোটেল-রেস্টুরেন্টে ১০ থেকে ১২ লাখ শ্রমিক-কর্মচারী কাজ করেন। রেজাউল করিম জানান, সারা দেশের হেটেল-রেস্টুরেন্টগুলোর প্রতিদিনের বিক্রির পরিমাণ ৫০ কোটি টাকা। এখন বিক্রি ১৫ কোটি টাকায় নেমে এসেছে। স্বাভাবিক সময়ে শুধু ঢাকার হোটেল-রেস্টুরেন্টে বিক্রি হয় ১৫ কোটি টাকার। সেটা এখন আট কোটি টাকায় নেমেছে। ধানমন্ডির ২৭ নম্বরে ‘লবঙ্গ’ রেস্টুরেন্টের অবস্থান। মাঝারি আয়তনের এই রেস্টুরেন্টে প্রতিদিন অনেক লোক খেতে আসেন। সন্ধ্যার পর রেস্টুরেন্টটি জমজমাট হয়ে ওঠে। গাড়িতে করে পরিবারের সদস্যদের নিয়ে অনেকেই সেখানে খেতে আসেন। কিন্তু এখন আর সে অবস্থা নেই। এর স্বত্বাধিকারী তৌফিকুল ইসলাম প্রথম আলোকে বলেন, ‘আমার রেস্টুরেন্টটি খুব বেশি বড় নয়। তার পরও অনেকে পরিবার নিয়ে এখানে খেতে আসেন। এঁদের অনেকেই আসেন গাড়ি করে। এখন যা পরিস্থিতি, তাতে কেউই আসতে পারছেন না। ফলে বিক্রি কমে গেছে ৬০ শতাংশের বেশি।’ পূর্ব রামপুরার নিউ পপুলার রেস্টুরেন্টটি সকাল ৬টা থেকে রাত ১২টা পর্যন্ত খোলা থাকে। সকালে চাহিদা থাকে নান ও পরোটার, দুপুর আর রাতে ভাতের। এই দিয়েই ভালো ব্যবসা হয় রেস্টুরেন্টটির। কিন্তু গত বৃহস্পতিবার সকালে গিয়ে দেখা গেছে, জনা পাঁচেক লোক নাশতা করছেন। এর বাইরে সব টেবিল-চেয়ারই খালি। কাজ না থাকায় কর্মচারীদের মধ্যে আলস্য দেখা যায়। বেচাবিক্রি কেমন, জানতে চাইলে রেস্টুরেন্টটির একজন মালিক (একাধিক মালিকানার রেস্টুরেন্ট) আফতাব আহমেদ প্রথম আলোকে বলেন, হরতাল-অবরোধে শুধু স্থানীয় লোকজনই এখানে খেতে আসছেন। বাইরের লোকজন আসতে পারছেন না। অনেকেই মোটরসাইকেল, গাড়ি থামিয়ে এখানে খেতে আসেন। হরতালে ঝুঁকি নিয়ে লোকজন গাড়ি-মোটরসাইকেল নিয়ে বেরও হচ্ছেন না, বিক্রিও হচ্ছে না। আগের চেয়ে বিক্রি অন্তত ২৫ শতাংশ কমে গেছে। তিনি বলেন, এখন তো টানা অবরোধ চলছে। এর মধ্যে আবার হরতাল ডাকা হচ্ছে। লোকজনের মধ্যে ভয়ভীতি থাকায় হরতালের আগের রাতে ব্যবসা হয় না। ধানমন্ডির সাতমসজিদ রোডে ‘লাইলাতি’ নামে একটি ফাস্ট ফুড ও চায়নিজ রেস্টুরেন্ট আছে। এখানকার খাবারের প্রধান ক্রেতাই হচ্ছে স্কুল-কলেজের শিক্ষার্থীরা। হরতাল-অবরোধে অনিয়মিত স্কুল-কলেজে শিক্ষাদান হওয়ায় তাদের বিক্রিও কমে গেছে। একজন কর্মকর্তা বলেন, ফাস্ট ফুডের ব্যবসা এখন খুবই খারাপ। এ ফাস্ট ফুডের দোকানটি পুরোপুরি স্কুল-কলেজের ছাত্রছাত্রীদের ওপর নির্ভর করে চলে। কিন্তু অবরোধের কারণে এখানকার অনেক স্কুলই বন্ধ। সে কারণে ক্রেতাও কমে গেছে। শুধু যে ঢাকার হেটেল-রেস্টুরেন্টগুলোরই এই অবস্থা তা নয়, ঢাকার বাইরের চিত্রও মোটামুটি একই রকম। রেজাউল করিমের রেস্টুরেন্টটি বগুড়ার সাতমাথার স্টেশন রোডের মতো ব্যস্ত জায়গায়। নাম সৈকত হোটেল অ্যান্ড রেস্টুরেন্ট। তিনি বলেন, ‘এমন ব্যস্ত জায়গায় থাকার পরও ব্যবসা একদমই নাই হয়ে গেছে। বেচাবিক্রি আগের চেয়ে দুই-তৃতীয়াংশ কম হচ্ছে। সে কারণে ৫৮ জন শ্রমিক-কর্মচারী নিয়ে হিমশিম খাচ্ছি।’	4
ক্ষয়ক্ষতির মাত্রা আমাদের ধারণার চেয়েও বেশি টানা অবরোধ-হরতালে দেশের ব্যবসা-বাণিজ্য পরিস্থিতি নিয়ে প্রথম আলোর সঙ্গে কথা বলেছেন ঢাকা চেম্বার অব কমার্স অ্যান্ড ইন্ডাস্ট্রির (ডিসিসিআই) সভাপতি হোসেন খালেদ। প্রথম আলো: চলমান রাজনৈতিক অস্থিরতায় দেশের ব্যবসা-বাণিজ্যের ক্ষয়ক্ষতির চিত্রটা কেমন? হোসেন খালেদ: কিছুদিন আগে আমরা সংবাদ সম্মেলন করে বলেছিলাম যে চলমান হরতাল-অবরোধে দেশের ব্যবসা-বাণিজ্যে প্রতিদিন ক্ষতি হচ্ছে ২ হাজার ২৭৭ কোটি টাকা। খাদ্য, পরিবহন, পচনশীল পণ্য, নির্মাণ, কৃষিপণ্য, উৎপাদনশীল খাতসহ এমন কোনো খাত নেই, যেটা হরতাল-অবরোধে বাধাগ্রস্ত হচ্ছে না। উৎপাদনশীল খাতে প্রতিদিন ২৫ শতাংশ কম পণ্য উৎপাদিত হচ্ছে। দেশের পর্যটন খাত বেশি ক্ষতিগ্রস্ত হচ্ছে। টাকার অঙ্কে হয়তো এ খাতের আয়তন বেশি বড় নয়, কিন্তু এ খাতের ৯৫ শতাংশ আয়ই বন্ধ হয়ে গেছে। আবাসিক হোটেলকে কেন্দ্র করে যেসব রেস্টুরেন্ট গড়ে উঠেছে, সেগুলোর ব্যবসাও ক্ষতিগ্রস্ত হয়েছে। দূরপাল্লার যাত্রী পরিবহনকারী বাসমালিকেরাও বেশ ক্ষতিগ্রস্ত হচ্ছেন। ক্ষতিতে পড়েছেন বাসের চালক ও সহকারীরাও। ক্ষতির মাত্রাটা আমরা ধারণাও করতে পারি না। কারণ, আমরা উৎপাদনের দিক থেকে যেমন ক্ষতিগ্রস্ত হচ্ছি, তেমনি রপ্তানিতেও সমস্যায় পড়ছি। সারা বিশ্বে আমাদের ভাবমূর্তির সংকট দেখা দিয়েছে। ফলে অর্থনৈতিক সম্ভাবনাময় দেশ হিসেবে বিশ্বে বাংলাদেশ যে পরিচিতি পেয়েছে, সেটাও নষ্ট হয়ে যাচ্ছে। প্রথম আলো: এ ক্ষতি কি আদৌ কাটিয়ে ওঠা সম্ভব? হোসেন খালেদ: এ ক্ষতি পোষানো সম্ভব নয়। আজ যে ক্ষতি হচ্ছে, তা আগামী দিন তুলে আনা যাবে না। পচনশীল পণ্য যেমন—শাকসবজি, মাছ, দুধ প্রতিদিনই পরিবহন করতে হয়। কারণ, দেশে যথাযথ সংরক্ষণসুবিধা নেই। তাই প্রতিদিনই তা বাজারে নিয়ে আসতে হয়, প্রতিদিনই তা বিক্রি করতে হয় এবং তাজা থাকতে থাকতেই খেতে হয়। এসব আজ বিপণন করতে না পারলে কাল তো পচে যাবে। তখন তো শতভাগই লোকসান। প্রথম আলো: কয়েক বছর পর পরই দেশে এমন রাজনৈতিক সংকট দেখা দেয়। এ থেকে উত্তরণের উপায় কী? হোসেন খালেদ: এ সংকট থেকে উত্তরণের একটাই উপায়, সংলাপ করা। সংলাপ হতে হবে রাজনৈতিক দলগুলোর মধ্যে, সংলাপ হতে হবে ব্যবসায়ীদের সঙ্গে, সংলাপ হতে হবে সংশ্লিষ্ট সব পক্ষের (স্টেকহোল্ডার) সঙ্গে। রাজনৈতিক সমাধান রাজনৈতিক পর্যায় থেকেই আসতে হবে। সবাইকে কথা বলার সুযোগ দিতে হবে। দুই পক্ষকে আলোচনায় বসতেই হবে। আমরা স্বাধীনতা পেয়েছি ৪৩ বছর হয়ে গেছে। এর মধ্যে মানুষ বদলেছে। ব্যবসার ধরন বদলেছে। কিন্তু বদলায়নি রাজনৈতিক সংস্কৃতি। এই সংস্কৃতির পরিবর্তন হওয়া উচিত। প্রথম আলো: এমন পরিস্থিতিতে দেশে কি নতুন বিনিয়োগ হচ্ছে? হোসেন খালেদ: দেশে প্রতিবছর ৩০ লাখ লোক কর্মজীবনে প্রবেশ করছেন। আনুষ্ঠানিকভাবে কর্মসংস্থান হচ্ছে ১০ লাখের। অনানুষ্ঠানিকভাবে কর্মসংস্থান হচ্ছে আরও ১০ লাখের। বাকি ১০ লাখ কর্মসংস্থানের বাইরে থেকে যাচ্ছেন। এই ১০ লাখের একটি অংশ চাকরি না পেয়ে সামাজিক অস্থিরতা বাড়াচ্ছেন। অনেকেই নানা অপরাধমূলক কাজেও জড়িয়ে পড়ছেন। এসব ঠেকাতে হলে তাঁদের কর্মসংস্থানের ব্যবস্থা করতে হবে। এ জন্য প্রয়োজন উৎপাদনশীল খাতে বিনিয়োগ। সে জন্য ব্যবসা-সহায়ক পরিবেশ দরকার। রাজনৈতিক স্থিতিশীলতা ও নীতির ধারাবাহিকতা দরকার। প্রথম আলো: রাজনৈতিক অস্থিরতা বাদে বিনিয়োগের অন্য চ্যালেঞ্জগুলো কী কী? হোসেন খালেদ: দেখেন, ২০১৪ সালে কিন্তু রাজনৈতিক অস্থিরতা ছিল না। তবু বেসরকারি খাতে বিনিয়োগ বাড়েনি। এ ক্ষেত্রে বড় সমস্যা হচ্ছে গ্যাস ও বিদ্যুৎ-সংযোগ না পাওয়া। এটা ছাড়া আমরা বিনিয়োগ করব কীভাবে? আমাদের কোম্পানির (আনোয়ার গ্রুপ) চারটি বিনিয়োগ প্রকল্প চূড়ান্ত হয়ে আছে। জমিও কেনা হয়েছে। কিন্তু সরকার তো গ্যাস-বিদ্যুৎ-সংযোগ দিচ্ছে না। এক-দুই বছরের মধ্যে এসব সংযোগ পেয়ে যাব, সে নিশ্চয়তাও পাচ্ছি না। এ অবস্থায় ব্যাংকের কাছে আমরা প্রস্তাব দেব কীভাবে? কেউ তো শখে বিনিয়োগ করে না। বিনিয়োগ করে মুনাফার জন্য। জিডিপি প্রবৃদ্ধির হার ৭ শতাংশে নিয়ে যেতে হলে বিনিয়োগের পরিমাণ বর্তমানের ২৬ থেকে বাড়িয়ে ৩২ শতাংশে নিয়ে যেতে হবে। কিন্তু আমরা তো সামনে এগিয়ে না দিয়ে পেছনের দিকে চলে যাচ্ছি। প্রথম আলো: রাজনৈতিক অস্থিরতা বন্ধে ব্যবসায়ীরা এবারও কর্মসূচি দিয়েছেন। আগেও দিয়েছিলেন। তখনকার কর্মসূচিতেও তেমন লাভ হয়নি। রাজনৈতিক দলগুলো কেন ব্যবসায়ীদের কথা শোনে না? হোসেন খালেদ: ২০১৩ সালে ব্যবসায়ীরা যে রাস্তায় নেমেছিলেন, সেটার ভালো সাড়া পড়েছিল। সাধারণ মানুষ যোগ দিয়েছিল। এবারও যে কর্মসূচি ঘোষণা করা হয়েছে তার লক্ষ্যই হলো আমরা এ সংকট থেকে বের হতে চাই, জান-মাল ও ব্যবসার নিরাপত্তা চাই। রাজনীতিকেরা ধরেই নিয়েছেন যে, দেশে যেই পরিস্থিতিই থাকুক না কেন, আমরা ব্যবসা বাড়িয়ে নেব। এটাও হয়তো সত্যি যে এবারও দেশে ৬ শতাংশের মতো প্রবৃদ্ধি হবে। কিন্তু আমাদের যে সম্ভাবনা আছে, তা দিয়ে ৮ শতাংশে থাকার কথা। সেটা তো হচ্ছে না। সে কারণে রাজনীতিকদের উচিত ব্যবসায়ীদের দূরে সরিয়ে না রেখে আস্থায় নেওয়া। গণতান্ত্রিক দেশে মতের ভিন্নতা থাকবেই। কিন্তু তার বহিঃপ্রকাশ সহিংস হবে, নির্মম হবে—তা কাম্য নয়। প্রথম আলো: আশা নিয়ে ২০১৫ সাল শুরু করেছিলেন। এখন সে আশা কতটুকু আছে? ২০১৫ সালটি কেমন যাবে আশা করছেন? হোসেন খালেদ: ২০১৪ সালে সূর্যের একটা কিরণ দেখা দিয়েছিল। কিন্তু সেটা জানুয়ারিতেই মিলিয়ে গেছে। আশা ছিল, এ বছর অর্থনীতিতে চাঙাভাব বজায় থাকবে, শান্তির পরিবেশ ও ব্যবসা-সহায়ক পরিবেশ থাকবে। দুর্ভাগ্যজনকভাবে সেটা আর হচ্ছে না। আমরাও আশার আলো দেখতে পাচ্ছি না। : সাক্ষাৎকার নিয়েছেন আবুল হাসনাত	4
জমি ও খরচ দিলে ভবন সরাবে বিজিএমইএ রাজধানীর কোনো ভালো এলাকায় জায়গা দিলে হাতিরঝিল প্রকল্প এলাকা থেকে বিজিএমইএ ভবন সরিয়ে নিতে পারে বাংলাদেশ পোশাক প্রস্তুত ও রপ্তানিকারকদের সংগঠন বিজিএমইএ। তারা বলেছে, ভবনটি ভাঙলে তার ক্ষতিপূরণ বা ভবনটি নির্মাণ খরচ বহন করতে হবে রাজধানী উন্নয়ন কর্তৃপক্ষকে (রাজউক)। হাতিরঝিল পরিবেশবান্ধব হয়ে না ওঠার কারণগুলোর মধ্যে বিজিএমইএ ভবন অন্যতম। ২০১১ সালের ৩ এপ্রিল বিজিএমইএ ভবনটি অবৈধ ঘোষণা করে তা ভেঙে জলাধারটি আগের অবস্থায় ফিরিয়ে আনার নির্দেশ দিয়েছিলেন হাইকোর্ট। এর বিরুদ্ধে বিজিএমইএ কর্তৃপক্ষ আপিল করে। এখন তা নিষ্পত্তির অপেক্ষায়। এ ছাড়া প্রকল্প এলাকা আরও সৌন্দর্যময় করতে দ্বিতীয় পর্যায়ের কাজ আগামী জুনে শেষ হওয়ার কথা থাকলেও সামনের বছরের ডিসেম্বরের আগে তা শেষ হচ্ছে না। সংশ্লিষ্ট সূত্রে জানা গেছে, নতুন প্রস্তাব বিষয়ে বিজিএমইএর সঙ্গে গণপূর্ত মন্ত্রণালয় ও হাতিরঝিল প্রকল্পের কর্তৃপক্ষগুলোর বৈঠক হয়েছিল। ওই বৈঠকে বিজিএমইএ নেতারা জায়গা দেওয়া ও ক্ষতিপূরণের কথা বলেছেন। জানতে চাইলে বিজিএমইএর সভাপতি আতিকুল ইসলাম প্রথম আলোকে জানান, তিনি সভাপতি হওয়ার আগে প্রস্তাবটি করা হয়েছিল। তিনি বলেন, ‘ভবনের জায়গাটির জন্য বিজিএমইএ রপ্তানি উন্নয়ন ব্যুরোকে পাঁচ কোটি ৭৫ লাখ টাকা দিয়েছিল। তার পরও দেশের বৃহত্তর স্বার্থে আমরা ক্ষুদ্র স্বার্থ ত্যাগ করতে পারি। ভালো জায়গায় ভবনটি যথাযথভাবে নির্মাণ করে দিলে আমরা বিষয়টি মেনে নিতে পারি। তবে দেখতে হবে বিজিএমইএর ভাবমূর্তি যেন কোনোভাবে ক্ষুণ্ন না হয়।’ যোগাযোগ করা হলে রাজউক চেয়ারম্যান জয়নাল আবেদীন ভূঁইয়া বলেন, বিজিএমইএ যেহেতু একটি সংগঠন, তাই প্রাতিষ্ঠানিকভাবে অগ্রাধিকারভিত্তিতে তাদের জায়গা দেওয়া সম্ভব হতে পারে। কিন্তু ভবন নির্মাণ বা ক্ষতিপূরণ রাজউক দিতে পারে না। ভবনটির নকশা অনুমোদন নেই। তা ছাড়া বিজিএমইএ ভবনের বেশির ভাগ তলা বিজিএমইএ অনেক আগেই বিক্রি করে দিয়েছে। হাতিরঝিল প্রকল্পের বাস্তবায়নকারী বাংলাদেশ সেনাবাহিনীর প্রকল্প কর্মকর্তা মেজর কাজী শাকিল হোসেন প্রথম আলোকে বলেন, ‘আপনারা লিখতে পারেন, বিজিএমইএ ভবন হাতিরঝিল প্রকল্পের কয়েকটি মূল উদ্দেশ্যকে ব্যাহত করছে।’ তিনি বলেন, প্রাকৃতিকভাবে যে পানির প্রবাহ, তা এ ভবনের জন্য মারাত্মকভাবে ব্যাহত হচ্ছে। এ ভবনের জন্য সোনারগাঁও হোটেলের পেছনে অনেক বর্জ্য আটকে থাকে। এগুলো শক্ত হয়ে ওই অংশে স্থায়ীভাবে বসেও যায়। যার জন্য খননকাজ করতে হয়। পরিবেশবান্ধব হয়ে ওঠেনি হাতিরঝিল প্রকল্পের কাজ বাস্তবায়ন প্রসঙ্গে মেজর শাকিল বলেন, চলতি বছরের জুনে প্রকল্পের কাজ শেষ হওয়ার কথা থাকলেও তা সম্ভব নয়। এ জন্য সময় বাড়াতে সংশ্লিষ্ট কর্তৃপক্ষ জানানো হয়েছে। ২০১৬ সাল পর্যন্ত সময় লাগতে পারে। দুটি ফ্লাইওভার নির্মাণে দেড় বছর তো সময় লাগতেই পারে। তিনি বলেন, উদ্বোধনের পর দ্বিতীয় পর্যায়ের যে কাজগুলো হাতে নেওয়া হয়েছে, তার অগ্রগতি ৬৫ শতাংশ। এ ছাড়া পুরো প্রকল্পের অগ্রগতি ৮৫ শতাংশ। ২০১৩ সালের ২ জানুয়ারি হাতিরঝিল প্রকল্পের উদ্বোধনের পর যানজট নিরসনে দ্বিতীয় পর্যায়ে কাজের অংশ হিসেবে দুটি ক্ষুদ্র উড়ালসড়ক (ফ্লাইওভার) নির্মাণের উদ্যোগ নেওয়া হয়। কিন্তু এর জমি অধিগ্রহণ করা হয়েছে গত মাসে। প্রকল্প এলাকার জলাশয়ের পানির গুণমান উন্নত রাখার জন্য ঢাকা ওয়াসার পয়ঃশোধনাগারের জমি অধিগ্রহণের কাজ শুরু হয়েছে সম্প্রতি। সাত বছর আগে এ প্রকল্পের কাজ শুরুর কথা থাকলেও হয়নি। এখন শুরু হলেও শেষ হতে তিন বছরের বেশি সময় লাগবে। হাতিরঝিল প্রকল্প এলাকায় যানজট দূর করতে ইংরেজি ইউ আকৃতির দুটি ক্ষুদ্র উড়ালসড়কের (লুপ) নির্মাণকাজ থমকে আছে প্রায় আড়াই বছর। এর একটি রামপুরায় বাংলাদেশ টেলিভিশনের পাশে ৩৫৮ মিটার দৈর্ঘ্যের এবং অপরটি মধ্য বাড্ডায় ফ্যাসিলিটিজ টাওয়ারের বিপরীত দিকে ৩০৮ মিটার দৈর্ঘ্যের। প্রকল্প-সংশ্লিষ্ট ব্যক্তিরা জানান, দুটি উড়ালসড়কের জন্য জমির দরকার ৮ দশমিক ৫১ একর। অধিগ্রহণ করা জায়গায় তিনটি তিনতলা ভবনসহ রয়েছে বেশ কয়েকটি পাকা ভবন। সেগুলো উচ্ছেদ করে জায়গা খালি করতে হবে। মেজর কাজী শাকিল হোসেন বলেন, শিগগিরই রাজউকের সঙ্গে যৌথ অভিযানে বিভিন্ন স্থাপনা অপসারণ করা হবে। গণপূর্ত মন্ত্রণালয় ও সংশ্লিষ্ট কর্তৃপক্ষগুলোর বিভিন্ন সময়ের বৈঠক থেকে প্রকল্প এলাকাকে বিনোদন কেন্দ্রস্থল করার একটি উদ্যোগ নেওয়ার কথা বলা হয়। রাজউক ও এলজিইডির প্রকল্প পরিচালক বিভাগ সূত্র জানায়, বিনোদনের অংশ হিসেবে নিকেতনে আড়ংয়ের পাশে বাঁধ দিয়ে বড় আকারের এমফি থিয়েটার (উন্মুক্ত গ্যালারি) তৈরির কাজ শেষ পর্যায়ে। প্রকল্পের রক্ষণাবেক্ষণ-নিরাপত্তা ও গাড়ি পার্কিংয়ের জন্য একটি ১৫ তলা ভবন নির্মাণের কথা ছিল নিকেতনের কাছে। কিন্তু সেখানে নির্ধারিত প্রায় দেড় বিঘা জমি নিয়ে মামলা চলতে থাকে প্রায় আড়াই বছর। এখন সেখানে ১৫ তলার পরিবর্তে ১০ তলা ভবন হবে। সেখানে প্রায় ২০০ গাড়ি রাখার ব্যবস্থা হবে। তবে কাজটিতে এখনো হাত দেওয়া হয়নি। এলজিইডি প্রকল্প পরিচালক কার্যালয় থেকে জানানো হয়, এমফি থিয়েটারে যেতে হলে ১০ তলা গাড়ি পার্কিং ভবন ব্যবহার করতে হবে। ভবনের ওপরের তলায় থাকবে ব্যবস্থাপনা ইউনিট। নিচে থাকবে গাড়ি পার্কিং স্থান। সেখানে গাড়ি রেখে ওয়াকওয়ে হয়ে এমফি থিয়েটারে যাওয়া যাবে। মূল রাস্তায় যাতে কোনো যানজট না হয়। বাড্ডা সংযোগ সড়কের কাছে ‘অভয়ারণ্য’ নামে একটি বিচ্ছিন্ন আইল্যান্ড করা হচ্ছে। মূল নকশাতেই এটা রয়েছে। সেখানে ব্যাঙ, পাখি ইত্যাদি থাকবে। যেখানে কোনো মানুষের পদার্পণ থাকবে না। এর কাজ অবশ্য কার্যত শুরু হয়নি। সেখানে প্রকল্পের কিছু মালামাল রাখা হয়েছে। সেগুলো সরিয়ে মাটি সমান করে কাজ শুরু করতে হবে। প্রকল্পের প্রথম পর্যায়ের মতো দ্বিতীয় পর্যায়েও একটি সেতু (বায়াডাক্ট ৩) নির্মাণের কাজ ৫৫ শতাংশ হয়ে গেছে। গুলশান লেকের সঙ্গে হাতিরঝিলের সংযোগ করতে এ সেতু নির্মাণ করা হচ্ছে।	4
‘দেশ বাঁচাও, অর্থনীতি বাঁচাও’ দেশের সংকটময় পরিস্থিতি থেকে উত্তরণের দাবিতে ‘সবার ওপরে দেশ’, ‘দেশ বাঁচাও, অর্থনীতি বাঁচাও’—এ স্লোগান নিয়ে গতকাল রোববার সারা দেশে প্রতীকী অবস্থান ও মানববন্ধন কর্মসূচি পালন করেছেন ব্যবসায়ীরা। বাংলাদেশ শিল্প ও বণিক সমিতির (এফবিসিসিআই) আহ্বানে দুপুর ১২টা থেকে সোয়া ১২টা পর্যন্ত এ কর্মসূচি পালন করা হয়। এ ছাড়া সন্ত্রাস ও নাশকতার প্রতিবাদে বিভিন্ন স্থানে নানা কর্মসূচি পালন করেছে ১৪ দল। আমাদের নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর: রাজশাহী: শহরের অলকা মোড় ও সাহেববাজারে প্রতীকী অবস্থান কর্মসূচি পালন করেন ব্যবসায়ীরা। এতে ব্যবসায়ী নেতাসহ বিভিন্ন স্তরের ব্যবসায়ীরা অংশ নেন। ১৫ মিনিটের এ কর্মসূচিতে উপস্থিত ছিলেন রাজশাহী বণিক সমিতির সভাপতি মনিরুজ্জামান মনির, পরিচালক সেকেন্দার আলী, সাবেক সভাপতি হাসেন আলী, আবু বক্কর প্রমুখ। এদিকে সন্ত্রাস ও নাশকতার প্রতিবাদে বিকেলে নগরের আলুপট্টি থেকে ফায়ার সার্ভিসের মোড় পর্যন্ত দীর্ঘ মানববন্ধন করেছে ১৪ দল। এতে ১৪ দলসহ বিভিন্ন অঙ্গসংগঠনের নেতা-কর্মীরা অংশ নেন। আদমদীঘি (বগুড়া): নওগাঁয় হরতাল, নাশকতা ও অবরোধবিরোধী মানববন্ধন ও প্রতিবাদ সমাবেশ হয়েছে। ১৪ দল বেলা সাড়ে তিনটা থেকে সাড়ে চারটা পর্যন্ত এ কর্মসূচি পালন করে। জেলা আওয়ামী লীগ কার্যালয়ের সামনে থেকে শুরু হয়ে শহরের ঢাকা বাসস্ট্যান্ড থেকে বালুডাঙ্গা বাসস্ট্যান্ড এলাকাজুড়ে মানববন্ধন ও সমাবেশ হয়। মানববন্ধন ও প্রতিবাদ সভায় প্রধান অতিথি ছিলেন জেলা আওয়ামী লীগের সভাপতি ও সাংসদ মুক্তিযোদ্ধা আবদুল মালেক। বক্তব্য দেন জেলা আওয়ামী লীগের সাধারণ সম্পাদক ও সাংসদ মুক্তিযোদ্ধা সাধন চন্দ্র মজুমদার, জেলা আওয়ামী লীগের সাবেক সহসভাপতি এ কিউ এম ওয়াহিদুল ইসলাম খান প্রমুখ। সিরাজগঞ্জ: ব্যবসাপ্রতিষ্ঠান বন্ধ রেখে এসএস রোডে মানববন্ধন করেন ব্যবসায়ীরা। এতে সভাপতিত্ব করেন ইন্ডাস্ট্রির প্রেসিডেন্ট আবু ইউসুফ। কর্মসূচির সঙ্গে একাত্মতা প্রকাশ করে বক্তব্য দেন পুলিশ সুপার এস এম এমরান হোসেন, সিরাজগঞ্জ জজ কোর্টের পিপি আবদুর রহমান, বি এম এ সভাপতি জহুরুল হক, জেলা আওয়ামী লীগের সাধারণ সম্পাদক আবু মোহাম্মদ গোলাম কিবরিয়া প্রমুখ। জয়পুরহাট: শহরের কেন্দ্রীয় মসজিদ চত্বর এলাকা থেকে বাটার মোড় পর্যন্ত প্রধান সড়কে জাতীয় পতাকা হাতে নিয়ে মানববন্ধন কর্মসূচি পালন করেন জয়পুরহাটের ব্যবসায়ীরা। চাঁপাইনবাবগঞ্জ: শান্তি, রাজনৈতিক সমঝোতা ও জানমালের নিরাপত্তার দাবিতে চাঁপাইনবাবগঞ্জ প্রেসক্লাব ও ক্লাব সুপার মার্কেটের সামনে পতাকা হাতে ব্যবসায়ীরা মানববন্ধন করেছেন। মানববন্ধনে এফবিসিসিআইয়ের পরিচালক ও চাঁপাইনবাবগঞ্জ বণিক সমিতির সভাপতি আবদুল ওয়াহেদ বলেন, চলমান রাজনৈতিক কর্মসূচির কারণে ব্যবসা-বাণিজ্য চরমভাবে ক্ষতিগ্রস্ত হচ্ছে। লালমনিরহাট: শহরের মোগলহাট রেলগেট চত্বরে জাতীয় পতাকা হাতে নিয়ে ব্যবসায়ীরা অবস্থান কর্মসূচি পালন করেন। বক্তব্য দেন জেলা বণিক সমিতির সভাপতি শেখ আবদুল হামিদ ও এফবিসিসিআইয়ের পরিচালক মো. সিরাজুল হক প্রমুখ। এদিকে মানুষ পুড়িয়ে মারা ও নাশকতার প্রতিবাদে জেলার পাঁচটি উপজেলায় বিকেলে মানববন্ধন করেছে ১৪ দল। কর্মসূচিতে আওয়ামী লীগসহ ১৪ দলের হাজার-হাজার নেতা-কর্মী, সমর্থক ও বিভিন্ন শ্রেণি-পেশার মানুষ অংশ নেন। বক্তব্য দেন সাংসদ ইঞ্জিনিয়ার আবু সাঈদ দুলাল, মহিলা সাংসদ সফুরা বেগম রুমী প্রমুখ। নীলফামারী: চেম্বার ভবনের সামনে কর্মসূচিতে নীলসাগর গ্রুপ, নূহা অটো রাইস মিল, শামসুল হক অটো রাইস মিল, নীলফামারী ফার্টিলাইজার অ্যাসোসিয়েশন, জেলা বাস মালিক গ্রুপ, বিভিন্ন ব্যবসায়ী সংগঠন, ব্যবসাপ্রতিষ্ঠানের প্রতিনিধি ও মালিকেরা অংশ নেন। বণিক সমিতির সভাপতি সফিকুল আলম বলেন, হরতাল-অবরোধ অচলাবস্থার সৃষ্টি করেছে ব্যবসা-বাণিজ্যে। ফলে থেমে গেছে অর্থনীতির চাকা। এদিকে সহিংসতা ও নৈরাজ্য সৃষ্টির প্রতিবাদে নীলফামারীতে মানববন্ধন করেছে জেলা ইসলামী আন্দোলন। বেলা ১১টা থেকে শহরের চৌরঙ্গী মোড়ে ঘণ্টাব্যাপী ওই মানববন্ধন হয়। পরে সংগঠনের জেলা শাখার সভাপতি শেখ আবদুস সামাদের সভাপতিত্বে সমাবেশ হয়। কুড়িগ্রাম: শহরের সর্বত্র নিজ নিজ ব্যবসাপ্রতিষ্ঠানের সামনে অবস্থান কর্মসূচি পালন করেছেন ব্যবসায়ীরা। বণিক সমিতির আয়োজনে এ কর্মসূচিতে বক্তব্য দেন দোকান মালিক সমিতির সাধারণ সম্পাদক আজিজুল ইসলাম, বস্ত্র ব্যবসায়ী সমিতির সাধারণ সম্পাদক রওশন আমিন প্রমুখ।	4
ইপিজেডের রপ্তানি প্রবৃদ্ধি ১২ শতাংশ দেশের রপ্তানি প্রক্রিয়াকরণ অঞ্চল বা ইপিজেডে অবস্থিত প্রতিষ্ঠানগুলোর রপ্তানির পরিমাণ বেড়েছে। চলতি অর্থবছরের প্রথম ছয় মাসে অর্থাৎ ২০১৪ সালের জুলাই থেকে ডিসেম্বর সময়কালে ২৯০ কোটি মার্কিন ডলার সমমূল্যের পণ্য রপ্তানি করেছে ইপিজেডের প্রতিষ্ঠানগুলো। আগের বছর একই সময়ে এ রপ্তানির পরিমাণ ছিল প্রায় ২৬০ কোটি ডলার। অর্থাৎ প্রথম ছয় মাসের রপ্তানিতে প্রবৃদ্ধি হয়েছে ১১ দশমিক ৭২ শতাংশ। বর্তমানে দেশে আটটি ইপিজেড রয়েছে আর ইপিজেডগুলোর নিয়ন্ত্রণকারী সংস্থা হলো বাংলাদেশ রপ্তানি প্রক্রিয়াকরণ এলাকা কর্তৃপক্ষ বা বেপজা। রপ্তানির পাশাপাশি ইপিজেডগুলোতে বিনিয়োগও এ ছয় মাসে ১২ দশমিক ১৭ শতাংশ বেড়েছে বলে জানায় বেপজা। বেপজার তথ্য অনুযায়ী, রপ্তানি আয়ের বড় অংশই বিদেশি মালিকানাধীন প্রতিষ্ঠানগুলোর। শতভাগ বিদেশি মালিকানাধীন প্রতিষ্ঠানগুলো গত ছয় মাসে প্রায় ২১৭ কোটি ১৭ লাখ মার্কিন ডলারের সমমূল্যের পণ্য রপ্তানি করে। তার বিপরীতে শতভাগ দেশীয় মালিকানাধীন প্রতিষ্ঠানের রপ্তানির পরিমাণ ছিল প্রায় ৫০ কোটি ৪৭ লাখ মার্কিন ডলার। এ ছাড়া দেশি-বিদেশি যৌথ মালিকানাধীন প্রতিষ্ঠানগুলোর রপ্তানির পরিমাণ ছিল প্রায় ২২ কোটি ৬২ লাখ মার্কিন ডলার। বেপজা জানিয়েছে, চলতি ২০১৪-১৫ অর্থবছরের প্রথম ছয় মাসে আটটি ইপিজেডে নতুন ও পুরোনো শিল্পপ্রতিষ্ঠানে প্রায় ২১ কোটি ৩৪ লাখ মার্কিন ডলার বিনিয়োগ হয়েছে। আগের বছর একই সময়ে এ বিনিয়োগের পরিমাণ ছিল প্রায় ১৯ কোটি মার্কিন ডলার। দেশের আটটি ইপিজেডে বর্তমানে ৪৩৭টি শিল্প-কারখানা চালু ও ১২৩টি চালু হওয়ার অপেক্ষায় রয়েছে। ইপিজেডগুলো হলো ঢাকা, চট্টগ্রাম, কর্ণফুলী, কুমিল্লা, নারায়ণগঞ্জের আদমজী, নীলফামারীতে অবস্থিত উত্তরা, ঈশ্বরদী ও মংলা ইপিজেড। এর মধ্যে চলতি অর্থবছরের ছয় মাসে সর্বোচ্চ বিনিয়োগ এসেছে চট্টগ্রাম ইপিজেডে, এর পরিমাণ প্রায় ৭ কোটি ৩০ লাখ মার্কিন ডলার। এর বাইরে ঢাকায় প্রায় ৫ কোটি, আদমজীতে ৩ কোটি ২১ লাখ, চট্টগ্রামের কর্ণফুলীতে প্রায় ৩ কোটি, উত্তরা ও কুমিল্লা ইপিজেডে ১ কোটি মার্কিন ডলারের বিনিয়োগ হয়েছে। বেপজার মহাব্যবস্থাপক নাজমা বিন্তে আলমগীর গত সোমবার প্রথম আলোকে জানান, ইপিজেডগুলোর রপ্তানি আয়ের সিংহভাগই তৈরি পোশাক খাত থেকে এসেছে। এ খাতের মোট রপ্তানি আয়ের পরিমাণ ছিল ১৫৬ কোটি মার্কিন ডলার, যা আগের বছরের একই সময়ের চেয়ে ১৩ কোটি ডলার বেশি। রপ্তানি আয়ের দিক থেকে দ্বিতীয় অবস্থানে ছিল বস্ত্র খাত। এ খাতের রপ্তানির পরিমাণ ছিল প্রায় ২৯ কোটি মার্কিন ডলার, যা আগের বছরের একই সময়ের চেয়ে তিন কোটি মার্কিন ডলার বেশি। এ ছাড়া তৈরি পোশাক অ্যাকসেসরিজ খাতে রপ্তানির পরিমাণ আগের বছরের একই সময়ের চেয়ে চার কোটি ডলার বেড়ে চলতি অর্থবছরের প্রথম ছয় মাসে হয়েছে ২৭ কোটি ডলার। পাদুকা ও চামড়াজাত পণ্য রপ্তানি করে প্রায় ১৬ কোটি ডলার আয় হয়েছে। তবে রপ্তানি আয় কমেছে নিট খাতে। এ খাত থেকে চলতি অর্থবছরের প্রথম ছয় মাসে আয় হয়েছে প্রায় ২০ কোটি ডলার। আগের বছর একই সময়ে যার পরিমাণ ছিল ২২ কোটি ২৭ লাখ ডলারেরও বেশি। ইপিজেডে ছয় মাসের রপ্তানি চিত্র (জুলাই–ডিসেম্বর ২০১৪) রপ্তানি প্রবৃদ্ধি ১১.৭২% বিনিয়োগ প্রবৃদ্ধি ১২.১৭% চলতি ২০১৪-১৫ অর্থবছরের প্রথম ছয় মাসে আটটি ইপিজেডে বিনিয়োগ হয়েছে ২১ কোটি ৩৪ লাখ মার্কিন ডলার। আগের বছরের একই সময়ে এ পরিমাণ ছিল প্রায় ১৯ কোটি ডলার প্রধান কয়েকটি খাত তৈরি পোশাক ১৫৬ কোটি ডলার বস্ত্র খাত ২৯ কোটি ডলার পোশাক খাতের সরঞ্জাম ২৭ কোটি ডলার পাদুকা ও চামড়াজাত পণ্য ১৬ কোটি ডলার	4
রাষ্ট্রায়ত্ত শিল্প-কারখানা লাভজনক করা সম্ভব পণ্যে বৈচিত্র্য আনা ও গুণগত মানোন্নয়নের উদ্যোগ নিয়ে রাষ্ট্রীয় মালিকানাধীন শিল্প-কারখানাগুলো লাভজনক করা সম্ভব বলে মন্তব্য করেছেন শিল্পমন্ত্রী আমির হোসেন আমু। মন্ত্রী বলেছেন, বাংলাদেশ ইস্পাত ও প্রকৌশল করপোরেশনের (বিএসইসি) আওতাধীন শিল্পপ্রতিষ্ঠানগুলোতে উৎপাদন বাড়ানোর পাশাপাশি পণ্য বৈচিত্র্যকরণের যথেষ্ট সুযোগ রয়েছে। এ সুযোগ কাজে লাগাতে শিল্প মন্ত্রণালয় দ্রুত কার্যকর উদ্যোগ নেবে। গাজীপুরের টঙ্গীতে বিএসইসির আওতাধীন প্রতিষ্ঠান ন্যাশনাল টিউবস লিমিটেড, বাংলাদেশ ব্লে­ড ফ্যাক্টরি লিমিটেড এবং এটলাস বাংলাদেশ লিমিটেডের কারখানা পরিদর্শন শেষে গতকাল রোববার সাংবাদিকদের এসব কথা বলেন শিল্পমন্ত্রী। শিল্পমন্ত্রী বলেন, রাষ্ট্রায়ত্ত কারখানায় উৎপাদিত পণ্যের চাহিদা থাকলেও উৎপাদনস্বল্পতার কারণে চাহিদার শতভাগ পূরণ করা যায়নি। চাহিদা অনুযায়ী উৎপাদন বাড়াতে পারলে রাষ্ট্রায়ত্ত প্রতিষ্ঠানগুলোকে লাভজনক করার সুযোগ রয়েছে। এর আগে মন্ত্রী প্রতিষ্ঠান তিনটির উৎপাদনপ্রক্রিয়া ঘুরে দেখেন। এ সময় তিনি পণ্যের গুণগত মানোন্নয়ন ও নতুন পণ্য উৎপাদনের প্রয়োজনীয় উদ্যোগ নিতে সংশ্লিষ্ট কর্মকর্তাদের নির্দেশ দেন। এটলাস বাংলাদেশ লিমিটেড পরিদর্শনকালে চীন থেকে সদ্য আমদানি করা আটটি মডেলের মোটরসাইকেল পরিদর্শন করেন। এ সময় তিনি মোটরসাইকেল বিপণনের পাশাপাশি নিজস্ব প্রযুক্তিতে আন্তর্জাতিক মানের মোটরসাইকেল উৎপাদনের সক্ষমতা অর্জনের তাগিদ দেন। এসব কারখানা পরিদর্শনকালে মন্ত্রীর সঙ্গে ছিলেন যুব ও ক্রীড়া মন্ত্রণালয়-সম্পর্কিত সংসদীয় স্থায়ী কমিটির সভাপতি জাহিদ আহসান, বিএসইসির চেয়ারম্যান ইমতিয়াজ হোসেন চৌধুরী, এটলাস বাংলাদেশের ব্যবস্থাপনা পরিচালক প্রকৌশলী আবুল কাশেম, ন্যাশনাল টিউবসের ব্যবস্থাপনা পরিচালক আমিরুল মমিন, বাংলাদেশ ব্লেড­ ফ্যাক্টরির ব্যবস্থাপনা পরিচালক আলীউজ্জামান।	4
রেল ক্যারেজের ‘সংযোগ যন্ত্র’ এখন দেশেই হচ্ছে রেল ক্যারেজের সংযোগ যন্ত্র তৈরি করেছে দেশের বৃহত্তম সৈয়দপুর রেলওয়ে কারখানা। এ যন্ত্রের নাম ‘স্ক্রু কাপলিং হাইটেন সাইল কমলিট’। ওই কারখানার কামারশাল ও প্রোডাকশন মেশিন শপে (উপকারখানা) যন্ত্রটি তৈরি করা হয়েছে। এটি ট্রেনের দুটি ক্যারেজকে জুড়ে দেওয়ার কাজ করে। সূত্র জানায়, বছরে পশ্চিমাঞ্চল রেলওয়েতে এ ধরনের ২৪২টি যন্ত্রের প্রয়োজন দেখা দেয়। আগে এ যন্ত্র আমদানি করতে হয়েছে। এতে যন্ত্রপ্রতি খরচ ৩০ হাজার টাকা। আর সৈয়দপুর রেলওয়ে কারখানায় তৈরিতে খরচ পড়ছে মাত্র ৭ হাজার ২৬ টাকা। কামারশাল শপের ঊর্ধ্বতন উপসহকারী প্রকৌশলী (এসএসএই) শাহজাহান আলী জানান, গত দুই মাসে তাঁরা ১০টি স্ক্রু কাপলিং তৈরি করেছেন। বছরে এ ধরনের ১২১টি পর্যন্ত যন্ত্র তৈরি করা সম্ভব। কারখানায় লোড টেস্টিং ল্যাবে স্ক্রু কাপলিংয়ের মান নিয়ন্ত্রণ করা হয়েছে। এ প্রসঙ্গে অবসরপ্রাপ্ত প্রকৌশলী বলরাম পাল জানান, এখানে তৈরি ওই স্ক্রু কাপলিংগুলো বিশ্বমানের। কাজেই রেলের চাহিদা পূরণে যন্ত্রটি স্থানীয়ভাবে উৎপাদন করা উচিত। এতে বৈদেশিক মুদ্রা অপচয় রোধ হবে।	4
সংকটে দেশীয় সিরামিক শিল্প চলমান টানা রাজনৈতিক অস্থিরতায় দেশের সিরামিক খাতে প্রতিদিন ১০ কোটি টাকার ক্ষতি হচ্ছে। সে হিসাবে গত ৩০ দিনে এই শিল্পের ক্ষতির পরিমাণ দাঁড়িয়েছে ৩০০ কোটি টাকা। এ তথ্য বাংলাদেশ সিরামিক ওয়্যারস ম্যানুফ্যাকচারার্স অ্যাসোসিয়েশনের। সংগঠনটি বলছে, তাদের উৎপাদিত পণ্যের বিক্রি এবং সারা দেশে সরবরাহ বেশ কমে গেছে। এ ছাড়া পণ্য পরিবহনে তিন-চার গুণ বেশি ভাড়া গুনতে হচ্ছে তাদের। আবার বিক্রি না হওয়ায় কারখানায় পণ্য জমে গেছে। ফলে উৎপাদন কমিয়ে দিয়েছে অনেক প্রতিষ্ঠান। এসব বিষয়ে জানতে চাইলে সিরামিক প্রস্তুতকারক সমিতির সাধারণ সম্পাদক ইরফান উদ্দিন প্রথম আলোকে বলেন, ‘আমাদের ক্ষতিটা হচ্ছে কয়েকভাবে। প্রথমত আমরা চট্টগ্রাম বন্দর থেকে কাঁচামাল কারখানায় আনতে পারছি না। আবার রপ্তানির জন্য সিরামিক পণ্য বন্দরে পৌঁছাতে পারছি না। আবার উৎপাদিত পণ্য সারা দেশে পৌঁছাতে পারছি না। পরিবহন ব্যয় বেড়ে যাওয়ায় সব ক্ষেত্রেই আমাদের ব্যয় বেড়ে যাচ্ছে।’ কারখানায় পণ্যের প্রচুর মজুত জমেছে মন্তব্য করে ইরফান উদ্দিন বলেন, ‘আমরা কিন্তু চুল্লি বন্ধ রাখতে পারি না। গ্যাস কিন্তু ঠিকই পুড়ছে। ফলে আমাদের উৎপাদন চালিয়ে যেতেই হয়। আগে যেখানে ৭০ হাজার ইউনিট পণ্য উৎপাদন হতো, এখন হচ্ছে ৪০ হাজার ইউনিট।’ দেশে বর্তমানে ৫০টির বেশি প্রতিষ্ঠান সিরামিক পণ্য প্রস্তুত করে। এ খাতে বিনিয়োগের পরিমাণ ৫ হাজার কোটি টাকা। প্রতিবছর সিরামিক পণ্য রপ্তানি করে আয় হয় প্রায় ৪০০ কোটি টাকা। আর দেশে এই পণ্যের বাজার আনুমানিক আড়াই হাজার কোটি টাকার। সিরামিকশিল্পে প্রত্যক্ষ ও পরোক্ষভাবে ৫ লাখ মানুষের কর্মসংস্থান হয়েছে। সিরামিক প্রস্তুতকারক সমিতির তথ্য অনুযায়ী, হরতাল-অবরোধে বেশির ভাগ দোকানই বন্ধ থাকে, খোলা থাকলেও ক্রেতা থাকে না। আবার দেশের বিভিন্ন স্থানে স্বাভাবিকভাবে পণ্য পৌঁছানো যাচ্ছে না। সব মিলিয়ে সিরামিক পণ্যের বিক্রি ও সরবরাহ কমে গেছে ৩০ থেকে ৪০ শতাংশ। এর আনুমানিক মূল্য ৩ কোটি টাকা। আবার আমদানি করা কাঁচামাল ও উৎপাদিত পণ্য পরিবহনে স্বাভাবিক সময়ের চেয়ে তিন-চার গুণ অতিরিক্ত ব্যয় গুনতে হচ্ছে। এতে পণ্য পরিবহনে দৈনিক লোকসান হচ্ছে গড়ে ২০ লাখ টাকা। এসব কারণে উৎপাদন ও আনুষঙ্গিক ব্যয় বেড়েছে ১০-১৫ শতাংশ। অন্যদিকে অনেক কারখানাই এখন কাঁচামালের সংকটে পড়েছে। একদিকে ট্রাকের সংকট, অন্যদিকে পরিবহন ব্যয় অনেক বেড়ে যাওয়ায় আমদানি করা কাঁচামাল বন্দর থেকে আনা যাচ্ছে না। ফলে অনেক কারখানায় কাঁচামালের মজুত শেষ হয়ে গেছে। আবার সিরামিক পণ্যের বিক্রি কমে যাওয়ায় কারখানাগুলোতে প্রস্তুত পণ্যের মজুত জমে গেছে। এসব পণ্য এখন রাখাও যাচ্ছে না। ফলে উৎপাদন কমিয়ে দিয়েছে অনেক প্রতিষ্ঠান। সমিতির তথ্য অনুযায়ী, উৎপাদিত পণ্যের মজুত জমে যাওয়ায় এবং কাঁচামালের ঘাটতির কারণে এরই মাধ্যে ১৫-২০ শতাংশ উৎপাদন কম হচ্ছে। এই অবস্থা অব্যাহত থাকলে যেকোনো সময় কারখানার পুরো উৎপাদন বন্ধ হয়ে যেতে পারে। সংগঠনটি বলছে, রাজনৈতিক অস্থিরতায় বিদেশি ক্রেতারা দেশে আসছে না। সে কারণে রপ্তানির নতুন কাজও পাওয়া যাচ্ছে না। যতটুকু রপ্তানির কাজ আছে, পরিবহন সমস্যার কারণে তা-ও সময়মতো রপ্তানি করতে না পারায় বিদেশি ক্রেতারা এ দেশি পণ্য কেনার বিষয়ে আগ্রহ হারিয়ে ফেলছে। এসব কারণে কিছু কাজ এরই মধ্যে বাতিল হয়ে গেছে। এতে সামনের দিনগুলোতে সিরামিক পণ্যের রপ্তানি দ্রুত কমে যাবে। সিরামিক প্রস্তুতকারক প্রতিষ্ঠানগুলো দীর্ঘমেয়াদি আর্থিক সংকটের দিকে যাচ্ছে। সমিতির নেতারা বলছেন, চলমান অস্থিরতায় পণ্য বিক্রি না হলেও কারখানার ব্যয় কমেনি। শ্রমিক-কর্মচারীদের বেতন-ভাতা দিতে হচ্ছে। একই সঙ্গে পরিশোধ করতে হচ্ছে সুদসহ ব্যাংকঋণের কিস্তির টাকা। ফলে উৎপাদন চালিয়ে নিতে প্রয়োজনীয় অর্থের জোগান দেওয়া কঠিন হয়ে পড়েছে এবং বিভিন্ন প্রতিষ্ঠান এখন ঋণখেলাপি হওয়ার পথে। সে কারণেই সংগঠনটির নেতারা এখন ব্যাংকঋণের বিপরীতে আগামী ছয় মাস পর্যন্ত সুদ মওকুফ এবং আগামী এক বছর পর্যন্ত ডাউন পেমেন্ট ছাড়া ঋণ নবায়ন করার সুযোগ দেওয়ার জন্য তফসিলি ব্যাংকগুলোর প্রতি নির্দেশনা জারি করার দাবি করছেন।	4
কর ফাঁকি ও মানি লন্ডারিং রোধে চালু হলো ই–এলসি পণ্য আমদানির যাবতীয় তথ্য স্বয়ংক্রিয় ব্যবস্থায় আনা হয়েছে। আর এ জন্য গত ২৭ জানুয়ারি চালু করা করা হয়েছে ইলেকট্রনিক লেটার অব ক্রেডিট বা এলসি (ই-এলসি)। বাংলাদেশ ব্যাংক ও জাতীয় রাজস্ব বোর্ড (এনবিআর) যৌথভাবে এ ব্যবস্থা চালু করেছে। উভয় সংস্থাই বলছে, এতে কর ফাঁকি কমবে, মানি লন্ডারিং প্রতিরোধ হবে এবং বিদেশ থেকে পণ্য আসার সময়ও কম লাগবে। বাংলাদেশ ব্যাংকের মুখপাত্র ও নির্বাহী পরিচালক মাহফুজুর রহমান প্রথম আলোকে বলেন, ‘ই-এলসি চালুর ফলে শুধু আমদানি-রপ্তানি কার্যক্রম সম্পন্ন করতে সময়ই কম লাগবে না, এতে কর ফাঁকি কমবে এবং মানি লন্ডারিং প্রতিরোধেও সহায়ক হবে।’ এলসির কাগজপত্র বর্তমানে সনাতন পদ্ধতিতে (হাতে লেখা) পরীক্ষা-নিরীক্ষা করে কাস্টমস। এতে এক শ্রেণির আমদানিকারক যে ফাঁকি দেন, তা প্রায়ই উঠে আসে না। কেন্দ্রীয় ব্যাংক ও এনবিআর সূত্র জানায়, ই-এলসি পদ্ধতি চালুর ফলে দেশের সব ব্যাংক, কাস্টমস হাউস ও শুল্ক স্টেশনের এলসির তথ্য তাৎক্ষণিকভাবে জানতে পারবে কেন্দ্রীয় ব্যাংক ও এনবিআর। এতে ব্যবসায়ীদের ফাঁকির প্রবণতা কমে আসবে। প্রকৃতপক্ষে কোনো পণ্য আমদানি না হলেও ভুয়া কাগজপত্র দিয়ে এলসি খোলার অনেক ঘটনা রয়েছে দেশে। আমদানিকারক নামধারী কিছু লোক এ পথে দেশ থেকে অর্থ পাচার করে—এমন অভিযোগ পাওয়া যায়। আবার কর ফাঁকি দিতে মিথ্যা তথ্য দিয়েও পণ্য আমদানি করেন কেউ কেউ। এগুলো প্রতিরোধ করতেই ই-এলসি চালুর কথা চিন্তা করে বাংলাদেশ ব্যাংক ও এনবিআর। বাংলাদেশ ব্যাংকের একজন কর্মকর্তা উদাহরণ দিয়ে জানান, ‘বিদেশ থেকে একটি পণ্য আমদানি করতে যদি ১০০ ডলার লাগে, তার ওপর যদি ২০ ডলার শুল্ক নির্ধারিত থাকে, তাহলে কর ফাঁকি দিতে কোনো আমদানিকারক পণ্যমূল্য হয়তো ২০ ডলার দেখান। তাতে তাঁর মাত্র পাঁচ ডলার শুল্ক পরিশোধ করতে হয়। আর এভাবে বিপুল অঙ্কের রাজস্ব থেকে বঞ্চিত হচ্ছে দেশ।’ এনবিআরের আওতাধীন শুল্ক ভবন ও শুল্ক স্টেশনগুলোতে আসাইকুডা ওয়ার্ল্ড সিস্টেমে স্বয়ংক্রিয় ব্যবস্থা আগে থেকেই রয়েছে। এরই ধারাবাহিকতায় বাণিজ্যিক ব্যাংকগুলো এখন থেকে এর সঙ্গে যুক্ত হলো। ফলে এলসি-সম্পর্কিত তথ্যগুলো বিশ্বব্যাপী এ ব্যবস্থার মাধ্যমে আপলোড হবে। এর বাইরে চলতি মাসের মাঝামাঝিতে আনার পরিকল্পনা রয়েছে ইলেকট্রনিক এক্সপোর্ট বা ই-ইএক্সপি। এনবিআরের সদস্য ও আসাইকুডা ওয়ার্ল্ড বাস্তবায়ন প্রকল্পের প্রকল্প পরিচালক মো. ফরিদউদ্দিন সই করা একটি চিঠি সম্প্রতি বাণিজ্য মন্ত্রণালয়, দেশের প্রধান প্রধান চেম্বার ও অ্যাসোসিয়েশন, শুল্ক গোয়েন্দা অধিদপ্তর, নিরীক্ষা গোয়েন্দা অধিদপ্তর, কাস্টম হাউস ও কমিশনার কার্যালয়গুলোতে পাঠানো হয়েছে। ব্যবসায়ীরা কীভাবে লাভবান হবেন—জানতে চাইলে বাংলাদেশ ব্যাংকের নির্বাহী পরিচালক মাহফুজুর রহমান বলেন, ‘আগে কাগজপত্রে ছোটখাটো ভুলত্রুটির কারণে এলসি কার্যক্রম সম্পন্ন হতে দেরি হতো। এখন এগুলো তাড়াতাড়ি ধরা পড়বে, সংশোধনও হবে তাড়াতাড়ি। আর স্বাভাবিক কারণেই ব্যবসায়ীদের সময় বাঁচবে।’ বাংলাদেশ নিট পোশাক উৎপাদক ও রপ্তানিকারক সমিতির সাবেক সহসভাপতি মোহাম্মদ হাতেম প্রথম আলোকে বলেন, ‘প্রযুক্তি অবশ্যই ব্যবসায়ীদের সময় বাঁচায়। বাংলাদেশ ব্যাংক ও এনবিআরের এই উদ্যোগকে আমরা স্বাগত জানাই।’	4
ব্যাংকগুলোকে ১৫ দিনে নারী উদ্যোক্তা ইউনিট খুলতে নির্দেশ নারী উদ্যোক্তাদের সব ধরনের ব্যাংকিং সেবা দিতে ব্যাংক ও আর্থিক প্রতিষ্ঠানগুলোতে ‘নারী উদ্যোক্তা উন্নয়ন ইউনিট’ গঠন করার নির্দেশ দিয়েছে বাংলাদেশ ব্যাংক। আগামী ১৫ দিনের মধ্যে সব ব্যাংক ও আর্থিক প্রতিষ্ঠানে এ ইউনিট গঠন করতে হবে। ইউনিট গঠন করতে হবে প্রধান কার্যালয় ও আঞ্চলিক (যদি থাকে) কার্যালয়গুলোতে। কেন্দ্রীয় ব্যাংকের এসএমই অ্যান্ড স্পেশাল প্রোগ্রামস বিভাগ থেকে গতকাল রোববার এ সংক্রান্ত একটি নির্দেশনা তফসিলি ব্যাংক ও আর্থিক প্রতিষ্ঠানগুলোর প্রধান নির্বাহীদের কাছে পাঠানো হয়। যোগাযোগ করা হলে বাংলাদেশ ব্যাংকের মুখপাত্র ও নির্বাহী পরিচালক ম. মাহফুজুর রহমান বলেন, নারীর ক্ষমতায়ন ছাড়া দেশের অর্থনৈতিক উন্নয়ন সম্ভব নয়। সে লক্ষ্যে কেন্দ্রীয় ব্যাংক বিভিন্ন ধরনের পদক্ষেপ ইতিমধ্যেই নিয়েছে। এটাও তারই ধারাবাহিকতা। তিনি বলেন, নারীর উন্নয়ন মানে সংসারে সমৃদ্ধি, দেশের অর্থনীতিতে সংযুক্তি। নির্দেশনায় বলা হয়েছে, নারী উদ্যোক্তাদের সব ধরনের সেবা দেওয়া, ক্ষুদ্র ও কুটির স্তরের নারী উদ্যোক্তাদের শিল্প ও সেবা খাতে অগ্রাধিকার ভিত্তিতে ঋণ বিতরণে উদ্যোগী ভূমিকা নেওয়া, উন্নয়নমূলক কার্যক্রমের মাধ্যমে নারী উদ্যোক্তা তৈরি, এসএমই বা ক্ষুদ্র ও মাঝারি শিল্পে ঋণ বিতরণে লক্ষ্যমাত্রা বৃদ্ধি ও তা অর্জন, নারী উদ্যোক্তাদের ক্লাস্টার বা গুচ্ছ খুঁজে বের করে তাদের ঋণ কর্মকাণ্ডে অন্তর্ভুক্ত করাসহ উন্নয়নমূলক কর্মকাণ্ড সঠিকভাবে এবং অধিকতর গুরুত্ব সহকারে সম্পাদনে এ ইউনিট গঠন করতে হবে ব্যাংক ও আর্থিক প্রতিষ্ঠানগুলোকে। এ ইউনিট শাখা পর্যায়ের নারী উদ্যোক্তা সহায়তা ডেস্কের কার্যক্রম মনিটরিং বা তদারক করবে। সূত্র জানায়, এর আগে গত বছরের ডিসেম্বরে বাংলাদেশ ব্যাংক প্রধান কার্যালয়সহ ঢাকার বাইরে আটটি শাখা অফিসে ‘নারী উদ্যোক্তা উন্নয়ন ইউনিট’ গঠন করেছে। এগুলো হলো মতিঝিলে অবস্থিত প্রধান কার্যালয়, চট্টগ্রাম, খুলনা, বগুড়া, রাজশাহী, সিলেট, বরিশাল, রংপুর ও ময়মনসিংহ কার্যালয়ে। কেন্দ্রীয় ব্যাংক নির্দেশনাতে নারী উদ্যোক্তা উন্নয়ন ইউনিটে নারী কর্মকর্তা নিয়োগে অগ্রাধিকার দিতেও পরামর্শ দিয়েছে।	4
যুক্তরাষ্ট্রে কর্মসংস্থান বৃদ্ধি বিশ্বের দ্বিতীয় বৃহত্তম অর্থনীতি যুক্তরাষ্ট্রে নতুন কর্মসংস্থানে প্রবৃদ্ধির প্রবণতা অব্যাহত রয়েছে। দেশটির শ্রম বিভাগ বলেছে, চলতি বছরের জানুয়ারি মাসে নতুন ২ লাখ ৫৭ হাজার নতুন কর্মসংস্থান তৈরি হয়েছে, যা গত ২১ বছরের মধ্যে সর্বোচ্চ। এ নিয়ে দেশটিতে টানা ১১ মাস কর্মসংস্থানে প্রবৃদ্ধি হয়েছে। ২০১৪ সাল থেকেই দেশটিতে নতুন কর্মসংস্থান তৈরির এ ইতিবাচক ধারা চলে আসছে। শ্রম বিভাগের তথ্য অনুযায়ী, জানুয়ারির আগে গত বছরের নভেম্বর ও ডিসেম্বর মাসে যথাক্রমে ৪ লাখ ১৪ হাজার ও ৩ লাখ ২৯ হাজার কর্মসংস্থান। এতে গত তিন মাসে গড় কর্মসংস্থান বেড়েছে ৩ লাখ ৩৬ হাজার। এক বছর আগেও প্রতি তিন মাসে দেশটিতে গড়ে নতুন কর্মসংস্থান তৈরি হতো ১ লাখ ৯৭ হাজারের মতো। বিশেষজ্ঞরা বলছেন, কর্মসংস্থান বৃদ্ধি হলো যুক্তরাষ্ট্রের অর্থনীতি ঘুরে দাঁড়ানোর ইঙ্গিত। সূত্র: বিবিসি	4
সিএসইর প্রশিক্ষণ কর্মশালা চট্টগ্রাম স্টক এক্সচেঞ্জের (সিএসই) লেনদেনের সনদধারী বা ট্রেক (ট্রেডিং রাইট এনটাইটেলমেন্ট সার্টিফিকেট বা টিআরইসি) হোল্ডারদের দিনব্যাপী এক প্রশিক্ষণ কর্মশালা গত শনিবার অনুষ্ঠিত হয়েছে। সিএসইর ঢাকা কার্যালয়ে আয়োজিত মানি লন্ডারিং প্রতিরোধ ও সন্ত্রাসী অর্থায়নবিরোধী এ কর্মশালার উদ্বোধন করেন সংস্থাটির ব্যবস্থাপনা পরিচালক ওয়ালি উল মারুফ মতিন। এ সময় আরও উপস্থিত ছিলেন সিএসই চেয়ারম্যান ও জাতীয় রাজস্ব বোর্ডের (এনবিআর) সাবেক চেয়ারম্যান আবদুল মজিদ। কর্মশালায় মোট তিনটি কর্ম-অধিবেশন অনুষ্ঠিত হয়। এসব অধিবেশনে বক্তব্য দেন বাংলাদেশ ব্যাংকের যুগ্ম পরিচালক হাবিবুর রহমান তালুকদার, বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) নির্বাহী পরিচালক সাইফুর রহমান ও এম হাসান মাহমুদ। বিজ্ঞপ্তি	4
কোটি টাকা ছাড়িয়েছে বিক্রি টিএসসির মোড়ে এসে শোনা গেল ভরাট কণ্ঠে আবৃত্তি ‘হাত বাড়িয়ে ছুঁই না তোকে...’। একটু এগিয়ে সোহরাওয়ার্দী উদ্যান থেকে ভেসে আসা কোকিলের কুহুকুহুও শোনা গেল। পঞ্জিকার হিসাবে বসন্ত আসতে বাকি আরও কয়েকটি দিন। কোকিল কি আর পঞ্জিকার হিসাব মানে? এরই মধ্যে বাতাসে বসন্তের গন্ধ। অন্তত বসন্তের দূত জানিয়ে দিচ্ছে, ফুরিয়ে এসেছে শীতের দিন। আগেও বলা হয়েছিল, যাচাই-বাছাই করে যাঁরা বই কিনতে চান, তাঁদের জন্য এবারের মেলার পরিবেশ চমৎকার। বাংলা একাডেমি প্রাঙ্গণ ও সোহরাওয়ার্দী উদ্যান মিলে বাংলা একাডেমির পরিসর বেড়েছে, মেলায় স্টলের সংখ্যা বেড়েছে। তবে মেলার ভেতরের পরিসর যত বড়ই হোক না কেন, আগের দুই ছুটির দিনগুলোয় যে প্রচণ্ড ভিড়ভাট্টা হয়েছে, তাতে স্টলে স্টলে খোঁজ নিয়ে পছন্দমাফিক বই কিনতে কিছুটা হলেও বেগ পেতে হয়েছে। এই বিচারে রোববার ছিমছাম ছিল মেলার পরিবেশ। যাঁরা বই কেনার পরিকল্পনা করে এসেছিলেন, তাঁরা বেশ স্বস্তির সঙ্গেই কেনাকাটা করেছেন। আর যাঁরা বেড়াতে এসেছিলেন, তাঁরাও বেশ স্বচ্ছন্দে ঘুরেফিরে, গান শুনে সন্ধ্যা কাটিয়ে গেছেন। মেলার মঞ্চে লোকজ ঘরানার গান শুনিয়েছেন শিল্পীরা। বিক্রি কোটি টাকা ছাড়িয়েছে: অমর একুশে গ্রন্থমেলার অষ্টম দিনে মেলার প্রথম সপ্তাহে (১ থেকে ৭ ফেব্রুয়ারি) বাংলা একাডেমির নিজস্ব স্টলে বিক্রির হিসাব দেওয়া হয়েছে। এই সপ্তাহে ২২ লাখ ৬১ হাজার ৩৬ টাকার বই বিক্রি করেছে প্রতিষ্ঠানটি। এর মধ্যে অভিধান বিক্রির পরিমাণ অপেক্ষাকৃত বেশি। এ ছাড়া অন্যান্য প্রকাশনা প্রতিষ্ঠানের হিসাবেও এবার মেলায় প্রথম সপ্তাহের বিক্রি বেশ ভালো। বাংলাদেশ জ্ঞান ও সৃজনশীল প্রকাশক সমিতির সভাপতি আগামী প্রকাশনীর স্বত্বাধিকারী ওসমান গনি বলেন, ‘প্রকাশকদের কাছে প্রথম সপ্তাহের বিক্রির যথাযথ হিসাবটা পাওয়া যাবে না। তবে আমি বলতে পারি, এর পরিমাণ কোটি টাকা ছাড়িয়ে যাবে, যা গতবারের তুলনায় অনেক বেশি। পাঠকেরা মেলায় শুধু আসছে না, মনের মতো বইও কিনছে।’ মেলার ঘাড়ে আরেক মেলা: প্রথম সপ্তাহে প্রশংসা করার মতো নিয়ন্ত্রণে ছিল এবারের অমর একুশে গ্রন্থমেলা। বাংলা একাডেমি প্রাঙ্গণ ও সোহরাওয়ার্দী উদ্যান তো বটেই, টিএসসি মোড় থেকে দোয়েল চত্বর পর্যন্ত সম্পূর্ণ নিয়ন্ত্রণে ছিল মেলা কর্তৃপক্ষের। ইতিউতি দু-একজন হকারের দেখা মিললে আইনশৃঙ্খলার দায়িত্বে নিয়োজিত প্রতিনিধির বাঁশির কারণে সুবিধা করতে পারেননি তাঁরা। কিন্তু গতকাল ছিল ব্যতিক্রম। শাহবাগ থানা পেরিয়ে টিএসসি মোড়ের দিকে এগিয়ে এলে হাতের বাঁ পাশের ফুটপাতে মিলেছে অসংখ্যা বইয়ের দেখা। সেখানে দেশ-বিদেশের নকল ও নিম্নমানের বই বিক্রি হয়েছে ৪০ থেকে ৬০ শতাংশ কমিশনে। এসব পেরিয়ে সোহরাওয়ার্দী উদ্যানের মেলার প্রথম প্রবেশপথটির কাছে এলে হাতের ডান পাশে দেখা গেল আরেক মেলার উপস্থিতি। নাগরদোলার কর্কশ আওয়াজে আগত ক্রেতা ও দর্শকেরা রীতিমতো হোঁচট খেয়েছেন: বইমেলা, না বারোয়ারি মেলার আয়োজন চলছে ওই এলাকায়? পুরি, পেঁয়াজু, চটপটি থেকে শুরু করে চাটি, ছিট রুটি, চালের রুটি, গরুর মাংস, হাঁসের মাংস—কী নেই সেখানে! কারা এসব দোকানের অনুমতি দিয়েছে জানতে চাইলে একটি দোকানের বিক্রয়কর্মী বললেন, ‘সবখানে ম্যানেজ করে এখানে বসছি, আপনারা লেখালেখি করে কিচ্ছু করতে পারবেন না।’ মেলায় আসা মিরপুরের মোস্তফা রানা বলেন, পত্রিকায় পড়েছি, এবারের মেলার মূল অংশ সোহরাওয়ার্দী উদ্যানে। এখানে এসে বারোয়ারি মেলা দেখে আবার ফিরে গেছি বাংলা একাডেমির দিকে। এভাবে বারোয়ারি মেলার আয়োজন করে সোহরাওয়ার্দী উদ্যানের পরিবেশও নষ্ট করা হলো, বইমেলার সৌন্দর্যও নষ্ট করা হলো!’ মেলার ঘাড়ে আরেক মেলার আয়োজন আর বাইরের ‘পাইরেটেড’ বই বিক্রির বিষয়ে যোগাযোগ করতে চাইলে বাংলা একাডেমির মহাপরিচালককে পাওয়া গেল না। প্রতিষ্ঠানের জনসংযোগ বিভাগ থেকে জানানো হয়, তিনি দেশের বাইরে আছেন। একাডেমির সচিব ও অমর একুশে গ্রন্থমেলার পরিচালনা কমিটির সদস্য মো. আলতাফ হোসেন প্রথম আলোকে বলেন, ‘সোহরাওয়ার্দী উদ্যানের যে অংশটুকু টিনের সীমানায় আছে, সেগুলো দেখার দায়িত্ব আমাদের। এর বাইরে দেখার দায়িত্ব আমাদের নয়।’ এতে মেলার পরিবেশ নষ্ট হচ্ছে এমন মন্তব্য শুনে তিনি বলেন, ‘ঠিক আছে, আমরা সোহরাওয়ার্দী উদ্যান কর্তৃপক্ষ ও আইনশৃঙ্খলা রক্ষাকারী বাহিনীর প্রতিনিধিদের সঙ্গে আলাপ করব। পরে তিনি ফোন করে এই প্রতিবেদককে জানান, রমনা কালীমন্দির কর্তৃপক্ষ এই জায়গাটি আলাদা করে ভাড়া দিয়েছে এমন নথিপত্র তাঁর কাছে আছে। নতুন বই, আলোচনা ও গান: মেলায় গতকাল এসেছে ১৩০টি নতুন বই। গতকাল নজরুল মঞ্চে পাঁচটি নতুন বইয়ের মোড়ক খোলা হয়। নতুন বইয়ের তালিকায় বেশ কিছু গুরুত্বপূর্ণ বই পাঠকদের মধ্যে সাড়া ফেলেছে। যেমন প্রথমা প্রকাশন থেকে আসা গাব্রিয়েল গার্সিয়া মার্কেসের কর্নেলকে কেউ লেখে না। এটি অনুবাদ করেছেন রফিক-উম-মুনীর চৌধুরী। কর্নেলকে কেউ লেখে না গৃহযুদ্ধে ধ্বংস হয়ে যাওয়া একটি দেশের উপাখ্যানই শুধু নয়, তছনছ হয়ে যাওয়া একটি মহাদেশের কাহিনিও বটে। একই প্রতিষ্ঠান থেকে এসেছে তাহমিমা আনামের দ্য গুড মুসলিম। বেঙ্গল পাবলিকেশন্স থেকে এসেছে জিল্লুর রহমান সিদ্দিকীর শামসুর রাহমান ও বন্ধু, কাকলী থেকে এসেছে আনিসুল হকের মুক্তিযুদ্ধের শ্রেষ্ঠ উপন্যাস, অ্যাডর্ন থেকে হাসনাত আবদুল হাইয়ের জাপানের সংস্কৃতি, শুভ্রপ্রকাশ থেকে আহসান হাবীবের কিশোর গল্প সমগ্র ও উপন্যাস সমগ্র ইত্যাদি। বই বেচাকেনা আর আড্ডার পাশাপাশি গতকালও মেলার মঞ্চে ছিল আলোচনা ও সাংস্কৃতিক অনুষ্ঠান। বিকেলে মেলার মূল মঞ্চে ‘শিল্পাচার্য জয়নুল আবেদিন জন্মশতবর্ষ’ শীর্ষক আলোচনায় প্রবন্ধ উপস্থাপন করেন শিল্প সমালোচক অধ্যাপক নজরুল ইসলাম। অধ্যাপক সৈয়দ আজিজুল হক ও অধ্যাপক নিসার হোসেন আলোচনায় অংশগ্রহণ করেন। সভাপতি ছিলেন অধ্যাপক বোরহানউদ্দিন খান জাহাঙ্গীর। সন্ধ্যায় সাংস্কৃতিক অনুষ্ঠানে সাজেদ ফাতেমীর পরিচালনায় সাংস্কৃতিক সংগঠন নকশি কাঁথা পরিবেশন করে সংগীত। এ ছাড়াও গান শোনান কণ্ঠশিল্পী চন্দনা মজুমদার, দিল আফরোজ, আবু বকর সিদ্দিক, বিমান চন্দ্র বিশ্বাস, অনিমা মুক্তি গোমেজ, মো. নূরুল ইসলাম, এনামুল হক ও শাহ আলম। আজ সোমবার মেলার দরজা খোলা হবে বেলা তিনটায়। চলবে রাত সাড়ে আটটা পর্যন্ত।	4
অনড় থাকবে গ্রিস অর্থনৈতিক পুনরুদ্ধারে আন্তর্জাতিক সহায়তা প্যাকেজের মেয়াদ বাড়ানোর বিষয়টি প্রত্যাখ্যান এবং কৃচ্ছ্রবিরোধী পরিকল্পনায় অনড় থাকার ঘোষণা দিয়েছেন গ্রিসের প্রধানমন্ত্রী আলেক্সিস সিপারাস। তিনি গত রোববার পার্লামেন্টে ভাষণে বলেন, সর্বনিম্ন বেতন বৃদ্ধি, অবসর বোনাস, সরকারি শ্রমিকদের পুনরায় নিয়োগ দেওয়াসহ নির্বাচনপূর্ব সব প্রতিশ্রুতি রক্ষা করবেন তিনি। কৃচ্ছ্রনীতির অবসান ঘটানোর প্রতিশ্রুতি দিয়ে গত মাসে নির্বাচনে জয়লাভ করে সিপারাসের বামপন্থী সিরিজা পার্টি। বিবিসি	4
পোশাক কারখানায় আগুন লাগার ভুল সংকেত ভুল করে আগুন লাগার সংকেত বাজতেই আতঙ্কে হুড়োহুড়ি করে সিঁড়ি দিয়ে নামতে গিয়ে কারখানার ৩০ জন শ্রমিক আহত হয়েছেন। গতকাল সোমবার বিকেলে ঢাকার আশুলিয়ার একটি পোশাক কারখানায় এ ঘটনা ঘটে। আহতদের স্থানীয় একটি হাসপাতালে ভর্তি করা হয়েছে। শিল্প পুলিশ ও কারখানা সূত্র জানায়, গতকাল বিকেল চারটার দিকে আশুলিয়ার জামগড়া এলাকার আইডিএস গ্রুপের ফ্যাশন ফোরাম লিমিটেড নামের কারখানার সাত তলা ভবনের কোনো এক তলায় আগুন লাগার সংকেত বেজে ওঠে। এ সময় কারখানায় কর্মরত প্রায় ৬ হাজার শ্রমিকের মধ্যে আতঙ্ক ছড়িয়ে পড়ে। ভয়ে শ্রমিকেরা হুড়োহুড়ি করে নিচের দিকে নামতে গেলে অনেকে আহত হন। আহতদের মধ্যে ২৬ জনকে স্থানীয় নারী ও শিশু স্বাস্থ্যকেন্দ্রে ভর্তি করা হয়। অন্যরা আহত অবস্থায় বাড়ি চলে যান। হাসপাতালে চিকিৎসাধীন শ্রমিক রেহানা (২২), কবরী বেগম (৩০) ও জোবেদা বেগমসহ (২৩) আরও অনেকে জানান, তাজরীন ও রানা প্লাজা দুর্ঘটনার পর থেকে তাঁরা সবসময় আতঙ্ক নিয়ে কাজ করেন। এ কারণে আগুনের সংকেত বেজে ওঠার পর পরই সব শ্রমিক একসঙ্গে বের হওয়ার চেষ্টা করেন। এ সময় সিঁড়িতে পড়ে গিয়ে তাঁরা আহত হন। তবে ঠিক কী কারণে সংকেত বেজেছে, তা তাঁরা নিশ্চিত করে জানেন না। নারী ও শিশু স্বাস্থ্যকেন্দ্রের সহকারী ব্যবস্থাপক হারুন-অর রশীদ বলেন, তাঁর হাসপাতালে ভর্তি হওয়া অধিকাংশ শ্রমিকই হাত ও পায়ে আঘাত পেয়েছেন। তাঁদের মধ্যে কয়েকজনের পা ভেঙে গেছে। এ ব্যাপারে কথা বলার জন্য কারখানায় গিয়ে ভেতরে ঢুকতে না পাড়ায় কোনো কর্মকর্তার সঙ্গে কথা বলা সম্ভব হয়নি। জানতে চাইলে শিল্প পুলিশ আশুলিয়া জোনের পুলিশ সুপার মোস্তাফিজুর রহমান বলেন, ভুল করে কেউ আগুন লাগার সংকেত বাজানোয় শ্রমিকেরা ভয়ে তাড়াহুড়া করতে গিয়ে কয়েকজন আহত হন।	4
শেরপুরে জমি কেনাবেচায় রাজস্ব আয় কমেছে অবরোধ-হরতালের কারণে বগুড়ার শেরপুরে কমে গেছে জমিসহ সম্পত্তির কেনাবেচা। এতে এই খাত থেকে রাজস্ব আয় কমছে। উপজেলা সাব-রেজিস্ট্রি কার্যালয় সূত্রে জানা যায়, জানুয়ারি মাসে সম্পত্তি কেনাবেচায় নিবন্ধন (কবলা) দলিল হয়েছে ৮৮৮টি। এর বিপরীতে রাজস্ব আদায় হয়েছে ৫৩ লাখ ৭৫ হাজার ৭৪৫ টাকা। কিন্তু ২০১৪ সালের জানুয়ারি মাসে ওই কার্যালয়ে ১ হাজার ৩৪৮টি দলিল নিবন্ধনের বিপরীতে রাজস্ব আদায় হয়েছিল ৯১ লাখ ৮৮ হাজার ১৮৮ টাকা। এর আগে ২০১২ সালে উপজেলা সাব-রেজিস্ট্রি কার্যালয়ের নিবন্ধন করা দলিলের বিপরীতে রাজস্ব আদায় ছিল ১০ কোটি ৩২ লাখ ৩৪ হাজার ৯১৯ টাকা। কিন্তু ২০১৩ সালের শেষ তিন মাসে (অক্টোবর-ডিসেম্বর) রাজনৈতিক অস্থিরতার কারণে রাজস্ব আয় ২০১২ সালের চেয়ে প্রায় সাড়ে ১২ লাখ টাকা কমে যায়। গতকাল সোমবার উপজেলা সাব-রেজিস্ট্রি কার্যালয়ে গিয়ে দেখা গেছে, জমি কেনাবেচাসংশ্লিষ্ট ব্যক্তিদের আনাগোনা নেই। কাজের চাপ না থাকায় কার্যালয়ের কর্মকর্তা-কর্মচারীরা অলস সময় পার করছেন। দলিল লেখকেরাও তাঁদের সেরেস্তায় বসে সময় পার করছেন। শেরপুর সাব-রেজিস্ট্রি কার্যালয়ের দলিল লেখক কল্যাণ সমিতির সভাপতি মো. ফেরদৌস বলেন, সাব-রেজিস্ট্রি কার্যালয়ে ১৮০ জন দলিল লেখক আছেন। এ ছাড়া দলিল লেখকদের সহকারী রয়েছেন প্রায় সমান সংখ্যক। চলমান অবরোধ-হরতালের কারণে দলিল নিবন্ধন কমে যাওয়ায় তাঁরা সবাই আর্থিক সমস্যায় পড়েছেন। অরূপ দাস, ছানোয়ার হোসেনসহ কয়েকজন স্ট্যাম্প বিক্রেতা বলেন, দলিল কম হওয়ায় তাঁদেরও স্ট্যাম্প বিক্রি কমে গেছে। ফলে তাঁদেরও আয় কমে গেছে। উপজেলা সাব-রেজিস্ট্রার মফিজুল ইসলাম বলেন, রাজনৈতিক অস্থিরতার কারণে তাঁর দপ্তরে রাজস্ব আদায় কম হচ্ছে। এই অস্থিরতা অব্যাহত থাকলে রাজস্ব আদায় আরও কমে যাবে।	4
নরসিংদীর পাইকারি কাপড়ের বাজারে বেচাকেনায় মন্দা বেচাকেনা না থাকায় ধস নেমে এসেছে দেশের অন্যতম পাইকারি কাপড়ের মোকাম নরসিংদীর শেখেরচর-বাবুরহাটে। অবরোধ-হরতালের কারণে পাঁচ সপ্তাহ ধরে এই হাটে পাইকারি ক্রেতারা আসতে না পারায় এমন পরিস্থিতি তৈরি হয়েছে। ব্যবসায়ীদের দাবি, স্বাভাবিক সময়ের চেয়ে বর্তমানে হাটের সাপ্তাহিক লেনদেন কমেছে ৯০ শতাংশের মতো। সম্প্রতি বাবুরহাটে গিয়ে অল্পসংখ্যক মানুষের চলাচল আর দুই-একজন ক্রেতার উপস্থিতি দেখা গেছে। যানজট, পণ্য ওঠানো-নামানো, ক্রেতার ভিড়, বিক্রেতার ব্যস্ততা এসব মিলে বাজারের চিরচেনা যে রূপ তার ছিটেফোঁটাও যেন নেই। বিক্রেতাদের কেউ ঘুমাচ্ছেন, কেউ সংবাদপত্র পড়ছেন, আবার কেউ আড্ডা দিয়ে সময় কাটাচ্ছেন। হাটের ভেতরে একটি দোকানে কথা হয় কিশোরগঞ্জের কুলিয়ারচর বাসস্ট্যান্ড এলাকা থেকে আসা পাইকারি ক্রেতা আবদুর রহমানের সঙ্গে। তিনি বলেন, ‘ঘর থেইকা বাইর হইতেই ভয় লাগে। অবরোধের কারণে যেভাবে চারদিকে পেট্রলবোমা, গাড়িতে আগুন আর ভাঙচুর করা হচ্ছে। এর মধ্যে সুস্থভাবে বাড়ি থেকে বের হওয়ার পর লাশ হয়ে কিংবা পোড়া শরীর নিয়ে ফিরতে হবে না, এটার নিশ্চয়তা কে দেবে। তাই বাজারে আসতে ইচ্ছা করে না।’ শেখেরচর-বাবুরহাট বণিক সমিতি ও ব্যবসায়ীদের সঙ্গে কথা বলে জানা গেছে, ঢাকা-সিলেট মহাসড়কের পাশে গড়ে ওঠা এই মোকামে ছোট-বড় প্রায় পাঁচ হাজারের বেশি দোকান রয়েছে। এখানে মাথার টুপি থেকে শুরু করে শাড়ি, লুঙ্গি, গামছা, পাঞ্জাবি, থ্রিপিস, শার্ট-প্যান্ট, বিছানার চাদর, মশারি, থান কাপড়সহ নিত্যপ্রয়োজনীয় প্রায় সব ধরনের দেশীয় কাপড় পাওয়া যায়। পাশাপাশি এই হাটে আসা কোনো ক্রেতাকে কোনো প্রকার চাঁদা দিতে হয় না। তাই প্রতি শুক্র ও শনিবার হাটবারে রাজশাহী, বগুড়া, সিলেট, বরিশাল, জামালপুর, ভোলা, সিরাজগঞ্জ, ব্রাহ্মণবাড়িয়া, ময়মনসিংহ, কিশোরগঞ্জ, টাঙ্গাইল, মানিকগঞ্জসহ দেশের নানা প্রান্তের পাইকারি ক্রেতাদের ভিড়ে মুখরিত হয়ে উঠে বাজারটি। ব্যবসায়ীদের অভিযোগ, দেশের রাজনৈতিক অস্থিরতার কারণে পাঁচ সপ্তাহ ধরে মন্দাভাব বিরাজ করছে দেশের সর্ববৃহৎ পাইকারি এই বাজারটিতে। আশানুরূপ ক্রেতা না পাওয়ায় বেচাকেনায় নেমে এসেছে ধস। চলমান এ অবস্থার কারণে দিনের পর দিন বসে বসে অলস সময় পার করতে হচ্ছে তাঁদের। আর-টেক্স শাড়ি ঘরের মালিক শেখ মোহাম্মদ রুমন প্রথম আলোকে বলেন, ‘মানুষের চাহিদাই মনে হয় কমে গেছে। অনেক দিন ধরেই ব্যবসায় মন্দা চলছে। তার পরও প্রতি মাসে (গত ছয় মাস) গড়ে ৫০-৭০ হাজার পিচ শাড়ি বিক্রি হতো। আর জানুয়ারি মাসে অবরোধের মধ্যে সব মিলিয়ে বিক্রি ১০ হাজার। এখন বুঝে নেন আমরা কোন অবস্থায় আছি। বেচাকেনা না থাকলেও তো দোকান খুলে বসে থাকতে হচ্ছে। কর্মকর্তা-কর্মচারীদেরও বেতন গুনতে হচ্ছে।’ শেখেরচর-বাবুরহাট বণিক সমিতির সহসভাপতি ও ইজারাদার অাবদুল বাকির বলেন, প্রতি শুক্র ও শনিবার—সপ্তাহের এই দুই দিনে এখানে কমপক্ষে ৭০০ কোটি টাকা বেচাকেনা হয়। তবে অবরোধের কারণে বেচাকেনা নেমে এসেছে ১০ ভাগের ১ ভাগে। বাধ্য হয়ে অনেকে দোকান বন্ধ রাখছেন। এ অবস্থা থেকে উত্তরণের জন্য সহিংস রাজনীতি পরিহারের দাবি জানান তিনি। নরসিংদী চেম্বার অব কমার্স অ্যান্ড ইন্ডাস্ট্রিজের (এনসিসিআই) সভাপতি আবদুল্লাহ আল মামুন প্রথম আলোকে বলেন, ‘পুরো দেশের বস্ত্রশিল্পের চাহিদার ৭০ ভাগ পূরণ করে শেখেরচর-বাবুরহাট। সে জন্য আমরা বস্ত্রশিল্প মালিকেরা মার্কেটের চাহিদা অনুযায়ী কাপড় উৎপাদন করি। কিন্তু চলমান রাজনৈতিক অস্থিরতার কারণে বেচাকেনায় মন্দাভাব চলছে। এতে আমাদের বস্ত্র উৎপাদনে যে ধস নেমেছে, তা বলার অপেক্ষা রাখে না।’	4
শ্রমবিধি না হওয়ায় রাষ্ট্রদূতদের প্রশ্ন দেশে শ্রম আইন সংশোধন করা হলেও শ্রমবিধি প্রণীত হচ্ছে না। রপ্তানি প্রক্রিয়াকরণ অঞ্চলের (ইপিজেড) শ্রমিকেরাও অধিকার বঞ্চিত হয়ে আছেন। এ ছাড়া হয়রানির শিকার হচ্ছেন ঢাকার বিভিন্ন জায়গার শ্রমিকেরা। বাণিজ্য মন্ত্রণালয়ে গতকাল সোমবার সাসটেইনিবিলিটি কমপ্যাক্টের অগ্রগতি বিষয়ে অনুষ্ঠিত বৈঠকে এসব প্রশ্ন তুলেছেন ঢাকায় নিযুক্ত বিভিন্ন দেশের রাষ্ট্রদূতেরা। বাণিজ্য মন্ত্রণালয় এবং শ্রম ও কর্মসংস্থান মন্ত্রণালয় সূত্রে এ তথ্য জানা গেছে। দেশে তৈরি পোশাকশিল্পের শ্রমিকদের অধিকার ও কারখানায় নিরাপদ পরিবেশ নিশ্চিত করতে ২০১৩ সালের ৮ জুলাই জেনেভায় গৃহীত হয় সাসটেইনিবিলিটি কমপ্যাক্ট। এতে কিছু বিষয়ে সময়সীমা বেঁধে দিয়ে তা পূরণ করতে বলা হয়। বৈঠকে বাণিজ্যসচিব হেদায়েতুল্লাহ আল মামুন, পররাষ্ট্রসচিব শহিদুল হক, শ্রমসচিব মিকাইল শিপার এবং ইউরোপীয় ইউনিয়ন (ইইউ), যুক্তরাষ্ট্র, ডেনমার্ক, নেদারল্যান্ডসের রাষ্ট্রদূত ও কানাডার হাইকমিশনার উপস্থিত ছিলেন। বিভিন্ন দপ্তর ও অধিদপ্তরে জনবল নিয়োগ, কাঠামোগত সংস্কার, শ্রম আইনের বিধি প্রণয়ন এবং পোশাক কারখানা পরিদর্শনের অগ্রগতির চিত্র বৈঠকে তুলে ধরা হয়। বৈঠক শেষে যোগাযোগ করলে বাণিজ্যসচিব প্রথম আলোকে জানান, রানা প্লাজা দুর্ঘটনা-পরবর্তী সময়ে শ্রম অধিকার রক্ষা ও পোশাকশিল্পের বিষয়ে সরকারের নেওয়া বিভিন্ন পদক্ষেপের বিষয়ে হাইকমিশনার ও রাষ্ট্রদূতেরা সন্তোষ প্রকাশ করেন। পোশাকশিল্পের আন্তর্জাতিক মান ও কমপ্লায়েন্স প্রতিপালনে বাংলাদেশ বহির্বিশ্বে একটি মডেল বা আদর্শ হিসেবে গড়ে উঠবে বলেও আশা প্রকাশ করেন তাঁরা। তবে প্রশ্ন তোলেন শ্রমবিধি, ইপিজেড আইন প্রণয়ন ও শ্রমিক হয়রানি নিয়ে। প্রশ্নের জবাব কীভাবে দেওয়া হয়েছে জানতে চাইলে বাণিজ্যসচিব বলেন, ‘আমরা বলেছি যে শ্রমবিধিসহ সবকিছুই হচ্ছে। তবে শ্রমিকদের হয়রানির বিষয়টি ঠিক নয়।’ শ্রমসচিব প্রথম আলোকে বলেন, ‘শ্রমবিধি প্রণয়নের আগে অনেকগুলো ধাপ রয়েছে। সংশ্লিষ্ট অংশীদারদের (স্টেকহোল্ডার) সঙ্গে বৈঠক করতে হয়েছে। তবে এখন তা চূড়ান্ত পর্যায়ে আছে।’ এসব কথা রাষ্ট্রদূতদের কাছে তুলে ধরার পর বিষয়টি তাঁরা বুঝতে পেরেছেন বলে জানান তিনি।	4
ক্রেতা নেই, ক্ষতির শঙ্কায় ব্যবসায়ীরা টানা অবরোধ-হরতালে নারায়ণগঞ্জের সোনারগাঁয়ে এবারের কারুশিল্প মেলায় দর্শনার্থীর উপস্থিতি খুবই কম। ফলে মাসব্যাপী এই মেলায় দেশের বিভিন্ন জায়গা থেকে অংশ নেওয়া ২৫০ জন ক্ষুদ্র ও মাঝারি ব্যবসায়ী আর্থিকভাবে লোকসানের আশঙ্কায় আছেন। বাংলাদেশ লোক ও কারুশিল্প ফাউন্ডেশন আয়োজিত মাসব্যাপী লোক কারুশিল্প মেলা ও লোকজ উৎসব গত ১৪ জানুয়ারি শুরু হয়। উৎসব ও মেলার উদ্বোধন করেন সংস্কৃতিমন্ত্রী আসাদুজ্জামান নূর। মেলা শেষ হবে আগামী রোববার। তবে দেশে চলমান রাজনৈতিক অস্থিরতার কারণে উদ্বোধনী দিন থেকেই লোকসমাগম একেবারেই হয়নি। মাসব্যাপী এই মেলায় প্রতিবছরের মতো এবারও দেশের বিভিন্ন জেলা থেকে হস্তশিল্প, মৃৎশিল্প, শাড়ি, খাবারসহ নানা ধরনের পণ্য নিয়ে এসেছেন ক্ষুদ্র ও মাঝারি শিল্পের ব্যবসায়ীরা। মেলায় অংশ নেওয়া চট্টগ্রামের সাতকানিয়ার জাহাঙ্গীর হোসেন জানান, ব্যবসায়ীদের মূলধনের ৫০ শতাংশ টাকাই তাঁরা পণ্য বিক্রি করে তুলতে পারেননি। আরেক ব্যবসায়ী আনোয়ার হোসেন জানান, এখন পর্যন্ত মাত্র ১৬টি শাড়ি বিক্রি করেছেন। ফলে কর্মচারীদের বেতন ও দোকান ভাড়া দিয়ে তিন থেকে চার লাখ টাকা লোকসান হবে। লোক ও কারুশিল্প ফাউন্ডেশনের পরিচালক রবীন্দ্র গোপ বলেন, হরতাল-অবরোধের কারণেই এ বছর ব্যবসায়ীদের লোকসান হয়েছে। পর্যটন ব্যবসায় ধস নেমেছে।	4
এক বছরে খেলাপি ঋণ বেড়েছে সাড়ে নয় হাজার কোটি টাকা এক বছরের ব্যবধানে ব্যাংক খাতে খেলাপি ঋণ বেড়েছে সাড়ে নয় হাজার কোটি টাকার বেশি। শতকরা হারে বৃদ্ধি হয়েছে শূন্য দশমিক ৭৬ শতাংশ। তবে গত সেপ্টেম্বর প্রান্তিকে খেলাপি ঋণের পরিমাণ ও হার আরও বেশি ছিল। সেপ্টেম্বর প্রান্তিকের তুলনায় ডিসেম্বরে খেলাপি ঋণ কমেছে পরিমাণে ৭ হাজার ১৩৫ কোটি টাকা বা ১ দশমিক ৯১ শতাংশ। সর্বশেষ ডিসেম্বর পর্যন্ত প্রাপ্ত তথ্যে ব্যাংক খাতে খেলাপি ঋণের পরিমাণ এখন ৫০ হাজার ১৫৫ কোটি ৭৭ লাখ টাকা, যা এ সময় পর্যন্ত বিতরণ করা ৫ লাখ ১৭ হাজার ৮৩৭ কোটি টাকার ৯ দশমিক ৬৯ শতাংশ। ২০১৩ সালের ডিসেম্বর শেষে খেলাপি ঋণের পরিমাণ ছিল ৪০ হাজার ৫৮৩ কোটি টাকা বা বিতরণ করা ৪ লাখ ৫৪ হাজার ৪৩৫ কোটি টাকার ৮ দশমিক ৯৩ শতাংশ। আর ২০১৪ সালের সেপ্টেম্বর শেষে মোট খেলাপি ঋণের পরিমাণ হয়েছিল ৫৭ হাজার ২৯০ কোটি ৮৯ লাখ টাকা বা মোট বিতরণ করা ঋণের ১১ দশমিক ৬০ শতাংশ। ব্যাংক খাতের সূত্রগুলো বলছে, মূলত ঋণ পুনঃ তফসিল করে ও ঋণ পরিশোধের মেয়াদ বাড়িয়ে এ প্রান্তিকে খেলাপি ঋণ কমানো হয়েছে। অবশ্য যোগাযোগ করা হলে কেন্দ্রীয় ব্যাংকের ডেপুটি গভর্নর এস কে সুর চৌধুরী প্রথম আলোকে বলেন, পুনঃ তফসিল হয়তো কিছুটা থাকতে পারে। তবে বিপুল পরিমাণ খেলাপি ঋণ এ প্রান্তিকে আদায়ও হয়েছে। তিনি বলেন, ‘বাংলাদেশ ব্যাংকের মনিটরিং বা তদারকি ব্যবস্থাও এ সময়ে বেশ জোরদার ছিল। এতে নতুন ঋণ খেলাপি কম হয়েছে।’ যোগাযোগ করা হলে বাংলাদেশ অর্থনীতি সমিতির সাবেক সভাপতি ও চট্টগ্রাম বিশ্ববিদ্যালয়ের অর্থনীতি বিভাগের অধ্যাপক মইনুল ইসলাম এই প্রতিবেদককে বলেন, খেলাপি ঋণের যে হিসাব দেওয়া হয়, তা আসলে একধরনের প্রতারণা। কেননা, এর মধ্যে অবলোপন বা রাইট অফ করা ঋণের হিসাব থাকে না। অথচ অবলোপন করা ঋণের আদায় তেমন নেই এবং আদায়ের চেষ্টা হয় না। তিনি বলেন, ‘২০০২ সালে অবলোপনের সুযোগ তৈরি করার পর এর পরিমাণ ও তার সুদাসলের হিসাব প্রথম এক বছর প্রকাশ হয়। এতে দেখা যায়, অবলোপন ঋণের আদায় ১ শতাংশের মতো। এ পরিস্থিতিতে আর তা প্রকাশ হচ্ছে না।’ রাষ্ট্র খাতের ব্যাংক: বাংলাদেশ ব্যাংকের প্রস্তুত করা ২০১৪ সালের ডিসেম্বরভিত্তিক প্রতিবেদন অনুসারে, রাষ্ট্র খাতের ব্যাংকগুলোতেই সর্বাধিক পরিমাণ খেলাপি ঋণ রয়েছে। কেন্দ্রীয় ব্যাংক এবার বেসিক ব্যাংকের খেলাপি ঋণের তথ্য রাষ্ট্রীয় মালিকানাধীন বাণিজ্যিক ব্যাংকের তালিকার মধ্যে নিয়ে এসেছে। এর আগে বেসিক ব্যাংককে রাষ্ট্রীয় মালিকানাধীন বিশেষায়িত ব্যাংকের তালিকায় রাখা হতো। ডিসেম্বর শেষে সোনালী, জনতা, অগ্রণী, রূপালী ও বেসিক ব্যাংক মিলে খেলাপি ঋণের পরিমাণ হয়েছে ২২ হাজার ৭৬৩ কোটি টাকার বেশি। শতকরা হারে যা মোট বিতরণ করা ঋণের ২২ দশমিক ২৩ শতাংশ। ২০১৩ সাল শেষে রাষ্ট্রমালিকানাধীন চার বাণিজ্যিক ব্যাংকে অর্থাৎ সোনালী, জনতা, অগ্রণী ও রূপালী ব্যাংকে খেলাপি ঋণের পরিমাণ ছিল ১৬ হাজার ৬০৬ কোটি ২৫ লাখ টাকা বা মোট ঋণের ১৯ দশমিক ৭৬ শতাংশ। ২০১৪ সাল শেষে বেসিক ব্যাংকের খেলাপি ঋণের পরিমাণ হয়েছে ৬ হাজার ৩০৯ কোটি ৮৮ লাখ বা মোট বিতরণ করা ঋণের ৫৩ দশমিক ৩২ শতাংশ। অর্থাৎ ব্যাংকটির বিতরণ করা ১১ হাজার ৮৩৪ কোটি টাকার মধ্যে বেশির ভাগ ঋণই খেলাপিতে পরিণত হয়েছে। যার আবার প্রায় ৪ হাজার ৬৭৪ কোটি টাকা বা ৩৯ দশমিক ৪৯ শতাংশ লোকসানি বা ক্ষতিজনক পর্যায়ের খেলাপি। হিসাববিজ্ঞানের ভাষায় যা কখনো আদায় হবে না। রাষ্ট্র খাতের এই ব্যাংকটি ২০০৮ সাল শেষে খেলাপি ঋণের হার ছিল ৪ দশমিক ৬৮ শতাংশ। বেসরকারি ব্যাংক: বেসরকারি ৩৯ ব্যাংকে ২০১৪ সাল শেষে খেলাপি ঋণের পরিমাণ হয়েছে ১৮ হাজার ৪২৬ কোটি টাকা বা ব্যাংকগুলোর বিতরণ করা ঋণের ৪ দশমিক ৯৮ শতাংশ। ২০১৩ সাল শেষে ছিল প্রায় ১৪ হাজার ৩১৬ কোটি বা ৪ দশমিক ৫৪ শতাংশ। বিশেষায়িত ব্যাংক: ২০১৪ সাল শেষে রাষ্ট্র খাতের বিশেষায়িত তিন ব্যাংক অর্থাৎ বিডিবিএল, কৃষি ও রাজশাহী কৃষি উন্নয়ন ব্যাংক বা রাকাবের খেলাপি ঋণ হয়েছে প্রায় ৭ হাজার ২৬০ কোটি টাকা বা মোট ঋণের ৩২ দশমিক ৮১ শতাংশ। ২০১৩ সাল শেষে এ তিন ব্যাংকের সঙ্গে বেসিক ব্যাংক মিলে চার ব্যাংকের খেলাপি ঋণ ছিল প্রায় ৮ হাজার ৩৫৮ কোটি বা মোট ঋণের ২৬ দশমিক ৭৮ শতাংশ। বিদেশি ব্যাংক: বিদেশি নয়টি ব্যাংকে ২০১৪ সাল শেষে খেলাপি ঋণের পরিমাণ হয়েছে প্রায় ১ হাজার ৭০৭ কোটি টাকা বা মোট ঋণের ৭ দশমিক ৩০ শতাংশ। ২০১৩ সাল শেষে ছিল প্রায় ১ হাজার ৩০৪ কোটি টাকা বা বিতরণ করা ঋণের সাড়ে ৫ শতাংশ। 	4
গ্রামীণফোনের বার্ষিক আয় ১০ হাজার কোটি টাকা ছাড়াল ২০১৪ সালে দেশের শীর্ষ মুঠোফোন অপারেটর গ্রামীণফোনের রাজস্ব আয় হয়েছে ১০ হাজার ২৭০ কোটি টাকা। প্রতিষ্ঠানটি এ বছর কর-পরবর্তী প্রকৃত মুনাফা করেছে ১ হাজার ৯২০ কোটি টাকা। রাজধানীর একটি হোটেলে গতকাল সোমবার এক সংবাদ সম্মেলনের মাধ্যমে প্রতিষ্ঠানটি তার ২০১৪ সালের আর্থিক প্রতিবেদন প্রকাশ করেছে। এতে গ্রামীণফোনের প্রধান নির্বাহী কর্মকর্তা (সিইও) রাজীব শেঠি, প্রধান আর্থিক কর্মকর্তা (সিএফও) দিলীপ পালসহ ঊর্ধ্বতন কর্মকর্তারা উপস্থিত ছিলেন। সংবাদ সম্মেলনে জানানো হয়, আলোচ্য বছরে গ্রামীণফোনের আয় ২০১৩ সালের চেয়ে ৬ দশমিক ৩ শতাংশ বেড়েছে। ২০১৪ সালে কোম্পানিটির নিট মুনাফা ২০১৩ সালের ১ হাজার ৪৭০ কোটি টাকা চেয়ে ৩০ দশমিক ৬১ শতাংশ বেড়েছে­। সংবাদ সম্মেলনে জানানো হয়, গত ৮ ফেব্রুয়ারি অনুষ্ঠিত বোর্ডসভায় ২০১৪ সালের জন্য পরিশোধিত মূলধনের ৬৫ শতাংশ (প্রতিটি শেয়ারের জন্য সাড়ে ছয় টাকা) নগদ লভ্যাংশ প্রদানের িসদ্ধান্ত হয়েছে। লভ্যাংশ অনুমোদনের জন্য আগামী ২১ এপ্রিল অনুষ্ঠেয় বার্ষিক সাধারণ সভায় উপস্থাপন করা হবে। উল্লেখ্য, এর আগে গত বছরের আগস্টে ৯৫ শতাংশ অন্তর্বর্তী নগদ লভ্যাংশ দেওয়া হয়েছে। এর ফলে ২০১৪ সালের জন্য মোট নগদ লভ্যাংশের পরিমাণ দাঁড়াল পরিশোধিত মূলধনের ১৬০ শতাংশ (প্রতিটি ১০ টাকার শেয়ারের জন্য ১৬ টাকা)। এই বছরে গ্রামীণফোনে নতুন গ্রাহক যোগ হয়েছে ৪৪ লাখ। সংবাদ সম্মেলনে আরও জানানো হয়, গ্রামীণফোন ২০১৩ সালে থ্রিজি নেটওয়ার্ক স্থাপন, টুজি নেটওয়ার্কের মানোন্নয়ন ও দক্ষতা বৃদ্ধিতে ১ হাজার ৫২০ কোটি টাকা বিনিয়োগ করেছে। একই বছরে কর, মূল্য সংযোজন কর (মূসক), শুল্ক ও লাইসেন্স ফি হিসেবে সরকারি কোষাগারে পাঁচ হাজার ৮৯০ কোটি টাকা জমা দিয়েছে। গ্রামীণফোনের নবনিযুক্ত সিইও রাজীব শেঠি দেশের চলমান রাজনৈতিক পরিস্থিতির প্রভাব টেলিযোগাযোগ খাতে কতটা পড়ছে—এমন একটি প্রশ্নের জবাব দেন। এতে তিনি বলেন, ‘চলমান রাজনৈতিক পরিস্থিতির সরাসরি প্রভাব পড়ছে আমাদের গ্রাহকদের ওপর। নিশ্চিতভাবেই এর নেতিবাচক প্রভাব ভয়েসকল ও ইন্টারনেট ব্যবহারে পড়ছে। এ পরিস্থিতি শিগগিরই কেটে যাবে বলে আমরা আশা করি।’	4
ঢাকা আন্তর্জাতিক বাণিজ্য মেলার পর্দা নামছে আজ ঢাকা আন্তর্জাতিক বাণিজ্য মেলা (ডিআইটিএফ) ২০১৫ আজ মঙ্গলবার শেষ হচ্ছে। রাজনৈতিক অস্থিরতার কারণে এবার শুরু থেকে সাপ্তাহিক ছুটির দুই দিন ছাড়া অন্য দিনগুলোতে ক্রেতা-দর্শনার্থীর উপস্থিতি কম হয়। তাই মেলায় অংশ নেওয়া ব্যবসায়ীরা ক্ষতির মুখে পড়েন। পরে তাঁদেরই একটি অংশের আবেদনের পরিপ্রেক্ষিতে মেলার মেয়াদ নির্ধারিত সময়ের চেয়ে ১০ দিন বাড়ানোর সিদ্ধান্ত নেয় আয়োজক বাণিজ্য মন্ত্রণালয় ও রপ্তানি উন্নয়ন ব্যুারো (ইপিবি। এর ফলে মাসব্যাপী এই মেলা শেষ হচ্ছে ৪১ দিনে। মেলার শেষ দিকে ক্রেতা-দর্শনার্থীর উপস্থিতি ও ব্যবসায়ীদের বেচাকেনা কেমন হয়েছে জানতে চাইলে বাণিজ্য মেলার সদস্যসচিব মোহাম্মদ রেজাউল করিম প্রথম আলোকে বলেন, ‘খুব ভালো না হলেও খারাপ হয়নি। গত শুক্র, শনি ও রোববার প্রচুর মানুষ এসেছে।’	4
ধনী গ্রাহকদের কর ফাঁকি দিতে এইচএসবিসির সহযোগিতা বিশ্বজুড়ে ধনী ও প্রভাবশালী ব্যক্তিদের কর ফাঁকি দিতে সহযোগিতা করার অভিযোগ উঠেছে যুক্তরাজ্যভিত্তিক বহুজাতিক ব্যাংক হংকং অ্যান্ড সাংহাই ব্যাংকিং করপোরেশনের (এইচএসবিসি) বিরুদ্ধে। বিবিসির এক অনুসন্ধানে এ তথ্য উঠে এসেছে। বিবিসির প্রতিবেদনটিতে বলা হয়েছে, বিশ্বজুড়ে ২০৩টি দেশের ১ লাখ ৬ হাজার গ্রাহকের ব্যাংক হিসাবের তথ্য বিশ্লেষণে প্রতারণার প্রমাণ পাওয়া গেছে। এর মধ্যে যুক্তরাজ্যে এমন ব্যাংক হিসাবের সংখ্যা সাত হাজার। সাংবাদিক রিচার্ড বিল্টনের এই প্রতিবেদন গতকাল সোমবার প্রকাশ করে বিবিসি। অভিযোগ স্বীকার করে নিয়ে এইচএসবিসি ব্যাংক কর্তৃপক্ষ বলেছে, গ্রাহকের হিসাবের গোপনীয়তার সুযোগে কিছু ব্যক্তি অবৈধ লেনদেন করেছেন। সে জন্য এ ধরনের কর্মকাণ্ড বন্ধে হিসাব চালানোর মূল কাঠামোতে পরিবর্তন আনা হয়েছে। অবৈধ লেনদেনে জড়িত ব্যক্তিদের বিরুদ্ধে পদক্ষেপ নিতে ব্যাংক কর্তৃপক্ষ সব ধরনের সহযোগিতা করবে বলে জানিয়েছে। তবে অপরাধ স্বীকার ও জড়িত ব্যক্তিদের বিরুদ্ধে ব্যবস্থা নেওয়ার ঘোষণা দিয়েই পার পাচ্ছে না এইচএসবিসি। মার্কিন যুক্তরাষ্ট্র, ফ্রান্স, বেলজিয়াম ও আর্জেন্টিনায় ইতিমধ্যেই ব্যাংকটির বিরুদ্ধে তদন্ত শুরু হয়েছে। তবে যুক্তরাজ্যে এখনো এ ধরনের অপরাধের তদন্ত শুরু হয়নি। এদিকে ভারতের অর্থমন্ত্রী অরুণ জেটলি বলেছেন, এইচএসবিসির সহযোগিতায় কর ফাঁকি দেওয়া ব্যক্তিদের তালিকায় থাকা ভারতীয়দের ব্যাংক হিসাব তদন্ত করা হবে। ফ্রান্সের পত্রিকা লা মন্ড-এর সঙ্গে যৌথভাবে করা বিবিসির এ তদন্তের ফলাফল অনুসন্ধানী সাংবাদিকদের আন্তর্জাতিক কনসোর্টিয়াম ও দ্য গার্ডিয়ানসহ বিশ্বের ৫০টি প্রভাবশালী গণমাধ্যমে পাঠানো হয়েছে। এইচএসবিসির মাধ্যমে কর ফাঁকি দেওয়ার বিষয়ে যুক্তরাজ্যের সাবেক কর পরিদর্শক রিচার্ড ব্রুকস বিবিসিকে বলেন, ‘আমি মনে করি যে এইচএসবিসি ব্যাংক কর ফাঁকি ও প্রতারণামূলক সেবা প্রদানকারী প্রতিষ্ঠান। তারা জেনেশুনে মানুষকে কর ফাঁকি দিতে সহযোগিতা করে। এর দায় তারা এখন কোনোভাবে এড়াতে পারে না।’ এইচএসবিসি ব্যাংক এক বিবৃতিতে জানিয়েছে, ব্যাংক হিসাবের মাধ্যমে কর ফাঁকি ঠেকাতে অসংখ্য পদক্ষেপ নেওয়া হয়েছে। সুইস ব্যাংকগুলোতে যেসব হিসাবে কর ফাঁকি দেওয়া অর্থ রাখা হয়, তার সংখ্যা ২০০৭ সালের পর থেকে এ পর্যন্ত ৭০ শতাংশ কমিয়ে আনা হয়েছে। বর্তমানে ব্যাংকের পার্সোনাল ব্যাংকিং ব্যবসাও বন্ধ রাখা হয়েছে। বিবৃতিতে আরও বলা হয়, এইচএসবিসির কাছে ব্যবসায়ে লাভের চেয়ে স্বচ্ছতা ও জবাবদিহি নিশ্চিত করাই বেশি গুরুত্বপূর্ণ।	4
চীনে রেকর্ড বাণিজ্য উদ্বৃত্ত আমদানি-রপ্তানির ভারসাম্যে অর্থাৎ বাণিজ্য উদ্বৃত্তে রেকর্ড করেছে বিশ্বের বৃহত্তম অর্থনীতি চীন। দেশটিতে গত জানুয়ারি মাসে পাঁচ বছরের মধ্যে সবচেয়ে কম পরিমাণ পণ্য আমদানি হয়েছে। গত বছরের একই সময়ের তুলনায় এই জানুয়ারিতে দেশটির আমদানি রেকর্ড ১৯ দশমিক ৯০ শতাংশ কমেছে। আন্তর্জাতিক বাজারে অপরিশোধিত জ্বালানি তেলের অব্যাহত দরপতনের পাশাপাশি বিভিন্ন ধরনের পণ্যের দাম কমে যাওয়ায় দেশটির আমদানি ব্যয় যেমন কমেছে তেমনি অভ্যন্তরীণ ভোক্তা চাহিদাও কম থাকায় এমন পরিস্থিতি হয়েছে বলে বিশেষজ্ঞরা মনে করছেন। দেশটিতে গত জানুয়ারি মাসে পণ্য ও সেবা রপ্তানি আগের বছরের একই সময়ের চেয়ে ৩ দশমিক ৩০ শতাংশ কমেছে। সূত্র: ব্লুমবার্গ।	4
৩০ কোটি ডলার দেবে বিশ্বব্যাংক দারিদ্র্য বিমোচনে বাংলাদেশকে ৩০ কোটি ডলার ঋণ দেবে বিশ্বব্যাংক। ইনকাম সাপোর্ট প্রোগ্রাম ফর পুওরেস্ট প্রজেক্টে এ অর্থ দেওয়া হবে। অর্থনৈতিক সম্পর্ক বিভাগ (ইআরডি) ও বিশ্বব্যাংকের মধ্যে গতকাল সোমবার এ বিষয়ে চুক্তি হয়েছে। ইআরডি সচিব মোহাম্মদ মেজবাহউদ্দিন ও বাংলাদেশে বিশ্বব্যাংকের কান্ট্রি ডিরেক্টর ইয়োহাসেন জাট নিজ নিজ পক্ষে চুক্তিতে স্বাক্ষর করেন। পরিকল্পনা কমিশনের ইআরডি সম্মেলন কক্ষে চুক্তিটি স্বাক্ষরিত হয়। শিশু ও মায়ের পুষ্টি নিশ্চিত করতে এ প্রকল্পটি হাতে নেওয়া হয়েছে। এ প্রকল্পের আওতায় ৬ লাখ গর্ভবতী নারী ও পাঁচ বছর বয়স পর্যন্ত শিশুর মা নগদ অর্থ সহায়তা পাবেন। বিশ্বব্যাংকগোষ্ঠীর ইন্টারন্যাশনাল ডেভেলপমেন্ট অ্যাসোসিয়েশনের (আইডিএ) কাছ থেকে সহজ শর্তে ৩০ কোটি ডলারের এ ঋণ পাবে বাংলাদেশ। নিজস্ব প্রতিবেদক	4
ভবিষ্যৎ নিয়ে শঙ্কিত ফুটপাতের ব্যবসায়ীরা গুলিস্তানে মওলানা ভাসানী হকি স্টেডিয়ামের ফুটপাতে সাত-আট বছর ধরে স্কুলব্যাগ বিক্রি করেন মো. মনোয়ার। নিজে থাকেন ফকিরাপুলে মেসে। পরিবারের চার সদস্য থাকে কুমিল্লার লাকসামে। গতকাল দুপুর পর্যন্ত মনোয়ারের বিক্রি ১৮০ টাকা। লাভ হয়েছে ৩০ টাকা। মাসের ১০ দিন চলে গেলেও বাড়িতে টাকা পাঠাতে পারেননি। মনোয়ার বললেন, ‘প্রতিদিন বাড়ি থিকা ফোন দিতাছে। গত মাসে নিজের থাকা-খাওয়ার খরচই ওঠে নাই, বাড়িতে টাকা পাঠামু কী।’ জানালেন, স্বাভাবিক সময়ে তাঁর দিনে বিক্রি হতো আড়াই থেকে তিন হাজার টাকা। গতকাল সোমবার রাজধানীর গুলিস্তান ভাসানী স্টেডিয়ামসংলগ্ন ফুটপাত, বঙ্গবন্ধু অ্যাভিনিউ, বঙ্গবাজার, নীলক্ষেত, গাউছিয়া, নিউমার্কেট, মিরপুর ১ ও ১০ নম্বর এলাকার ফুটপাতগুলো ঘুরে মনোয়ারের মতো অন্তত ৪০ জন ব্যবসায়ীর সঙ্গে কথা বলে জানা গেছে, ৩৫ দিন ধরে চলা অবরোধ-হরতালে তাঁরা এখন দিশেহারা। দোকান খোলা রাখলেও তেমন ক্রেতা নেই, বিক্রিও কম। কেউ কেউ বাধ্য হয়ে বন্ধ রাখছেন দোকান। এসব ব্যবসায়ীর অনেকেই ভবিষ্যৎ নিয়ে শঙ্কিত। মিরপুর ১০ নম্বর ফায়ার সার্ভিস ও সিভেল ডিফেন্স কার্যালয়ের উল্টো পাশের ফুটপাতে সকাল সাড়ে ১০টার দিকে ছেলেদের শার্ট ও টি-শার্টের পসরা সাজিয়ে বসেছেন কয়েকজন। তাঁদের সম্মিলিত হাঁক ‘একের মাল ২০০, হাফ দামে ২০০’। কিন্তু হাঁক শুনেও কোনো ক্রেতাকে দরদাম করতে দেখা গেল না। ব্যবসায়ী লিমন আলী ১০ বছর ধরে এখানে বিক্রি করেন। বললেন, ‘এখানে ব্যবসা শুরুর পর থেকে কখনো এত দুরবস্থায় পড়িনি। আগে দিনে অন্তত ২০-২৫টি জামা-টি শার্ট বিক্রি হতো। এখন কোনো দিন পাঁচ, কোনো দিন ১০টি বিক্রি হয়।’ স্ত্রী, দুই ছেলেকে নিয়ে লিমন থাকেন ভাষানটেক বস্তিতে। লিমন জানালেন, ব্যবসা খারাপ থাকায় জানুয়ারি মাসের বাসা ভাড়া দিতে পারেননি। বাড়িওয়ালা জানিয়ে দিয়েছেন, সামনের মাসে ভাড়া না দিলে বাসা ছাড়তে হবে। এ অবস্থা চলতে থাকলে গ্রামে চলে যাবেন। বায়তুল মোকাররম মসজিদের সামনে কম্বল-শীতবস্ত্র নিয়ে বসেছেন কয়েকজন। এবারের শীতের অনেকটা সময়ই চলে গেছে অবরোধ-হরতালে। ফলে কম্বল-শীতবস্ত্র ব্যবসায়ীরা অন্যদের তুলনায় একটু বেশিই ক্ষতিগ্রস্ত হয়েছেন। কম্বল দোকানি খোয়াজ আলী আক্ষেপ করে বললেন, ‘ব্যাচা নাই, তাও বইসা থাকি। পরশু, কালকে বিসমিল্লাহ (বিক্রি শুরু) হয় নাই। আজকেও এখন পর্যন্ত হইল না। বেচা-বিক্রির খুব বাজে অবস্থা। হরতাল-অবরোধে আমগো জীবন শ্যাষ।’ ফুটপাতের খোলা দোকানগুলোর মাঝেমধ্যেই কিছু দোকান বন্ধ। বন্ধ দোকানের চৌকি, বেঞ্চগুলো নীল ত্রিপল ও দড়ি দিয়ে বাঁধা। কয়েক দিন বন্ধ থাকায় ত্রিপলের ওপর জমেছে ধুলো-ময়লা, পাখির মল। জাতীয় ক্রীড়া পরিষদ ভবনের সামনের ফুটপাতে টানা কয়েকটি দোকান বন্ধ। বন্ধ দোকানগুলোর পাশে খোলা রয়েছে আবদুর রবের বৈদ্যুতিক যন্ত্রপাতির দোকান। তিনি বলেন, ‘ আয়-রোজগার নেই। দোকান খুলে রেখে লাভ হচ্ছে না। তাই বন্ধ করে তাঁরা হয়তো অন্য পেশা খুঁজছেন। আমাদেরও দোকান বন্ধ করার সময় চলে আসছে।’ অবরোধ-হরতালে শিক্ষাপ্রতিষ্ঠানগুলোতে পাঠদান বাধাগ্রস্ত হচ্ছে। শ্রেিণকক্ষে শিক্ষার্থী উপস্থিতিও কম। এর প্রভাবও যেন পড়েছে নীলক্ষেতের ফুটপাতের বইয়ের দোকানগুলোতে। নীলক্ষেত সিটি করপোরেশন মার্কেটের ফুটপাতে নতুন-পুরোনো বই বিক্রি করেন আউয়াল আজিজ। পাঁচ সদস্যের পরিবারে আউয়াল একমাত্র উপার্জনক্ষম ব্যক্তি। আউয়াল জানালেন, ‘বেচা-বিক্রি কমে যাওয়ায় পরিবার নিয়া ঝামেলায় পড়ছি। গ্রামেও পাঠাতে পারছি না, ঢাকাতে থাকার খরচও জোগাতে পারছি না।’ গতকাল হরতাল থাকায় নিউমার্কেটের বড় ফটকগুলো বন্ধ ছিল, ক্রেতাদের ঢোকার জন্য ছোট ফটক খোলা। ২ নম্বর ফটকে ব্যবসায়ীদের পক্ষ থেকে টানানো ব্যানারে লেখা ‘রাজনীতিবিদদের কাছে আমাদের প্রত্যাশা, নিরাপদ ও শান্তিপূর্ণ ব্যবসািয়ক পরিবেশ’। বন্ধ ফটকের এক পাশের ফুটপাতে নারীদের জুতা আর অন্য পাশে হাতব্যাগের দোকান। জুতার দোকানি ইমন হোসেন বললেন, ‘অবরোধ-হরতালের আগে দিনে আড়াই থেকে তিন হাজার টাকা বিক্রি হতো। এখন পাঁচ শ-হাজার টাকার বেশি বিক্রি হচ্ছে না।’ ইমনের সঙ্গে যখন কথা হচ্ছিল, ততক্ষণে দুপুরের খাবারের সময় পেরিয়ে গেছে। ইমন জানালেন, ‘বউনি (বিক্রি শুরু) না হওয়ায় আজকে দুপুরের খাবারও খাইনি।’	4
কম রপ্তানির জন্য খালেদা জিয়ার দল দায়ী বাণিজ্যমন্ত্রী তোফায়েল আহমেদ বলেছেন, হরতাল-অবরোধের কারণে লক্ষ্যমাত্রার চেয়ে রপ্তানি কম হয়েছে। এ জন্য খালেদা জিয়ার দল দায়ী। জাতীয় সংসদে গতকাল মঙ্গলবার প্রশ্নোত্তর পর্বে এক প্রশ্নের জবাবে তিনি এসব কথা বলেন। মামুনুর রশীদের (কিরন) সম্পূরক প্রশ্নের জবাবে তোফায়েল আহমেদ আরও বলেন, রপ্তানি লক্ষ্যমাত্রার চেয়ে কম হলেও গতবারের চেয়ে বেশি। রানা প্লাজা ধসের পর দেশের পোশাকশিল্প কঠিন পরীক্ষায় পড়েছিল। সেই অবস্থা কাটিয়ে ওঠা সম্ভব হয়েছে। পোশাক আমদানিকারকেরা আস্থা ফিরে পেয়েছেন। হরতাল-অবরোধ-জঙ্গি তৎপরতা রপ্তানিকে বাধাগ্রস্ত করতে পারেনি। মামুনুর রশীদের অপর প্রশ্নের জবাবে বাণিজ্যমন্ত্রী বলেন, হরতাল, অবরোধ ও সহিংসতার মধ্যেও তৈরি পোশাকের কাঁচামাল সরবরাহ, উৎপাদন ও রপ্তানি সচল আছে। বর্তমানে পোশাক কারখানায় কোনো অসন্তোষ নেই। চলতি অর্থবছরের প্রথম ছয় মাসে পোশাক রপ্তানিতে গত বছরের একই সময়ের তুলনায় প্রবৃদ্ধি দশমিক ৭৭ শতাংশ বেড়েছে। মাহমুদ উস সামাদ চৌধুরীর প্রশ্নের জবাবে তিনি বলেন, সরকারি ওষুধ প্রস্তুতকারী প্রতিষ্ঠান এসেনশিয়াল ড্রাগ কোম্পানি ২০১৪ সালে ৬৫ লাখ ৮৯ হাজার টাকার ওষুধ রপ্তানি করেছে। নূরজাহান বেগমের সম্পূরক প্রশ্নের জবাবে তিনি বলেন, ওষুধ রপ্তানির ক্ষেত্রে বাংলাদেশ যে বিশেষ সুবিধা পেয়ে থাকে, তার মেয়াদ চলতি বছরের ডিসেম্বরে শেষ হচ্ছে। সরকার এর মেয়াদ ২০২১ সাল পর্যন্ত করার চেষ্টা করছে। ‘২০ হাজার টাকা ব্যয়ে সৌদি আরবে কর্মী পাঠানো সম্ভব হবে’: নুরুল হকের প্রশ্নের জবাবে প্রবাসীকল্যাণমন্ত্রী খন্দকার মোশাররফ হোসেন বলেন, আশা করা যায়, ১৫ থেকে ২০ হাজার টাকা ব্যয়ে সৌদি আরবে কর্মী পাঠানো সম্ভব হবে।	4
ব্যাংক ড্রাফটের প্রহসন ২০০১ সালে এসএসসি পাস করার পর মাস্টার্স পাস করলাম এ বছর। অর্থাৎ, সেশনজটের কারণে নির্দিষ্ট সময়ের পর আরও প্রায় পাঁচ বছর কেটে গেল। আর কয়েক মাস পর ফুরিয়ে যাবে চাকরিতে প্রবেশের বয়স। এর দায়ভার এখন কে নেবে? এখন এ পড়াশোনা আমার জন্য অভিশাপ হয়ে দাঁড়িয়েছে। পত্রিকার নিয়োগ বিজ্ঞপ্তিতে দেখবেন, এখানে নতুনদের কোনো চাকরি নেই। কোথাও আবেদন করলে সাক্ষাৎকারের জন্য ডাকা হয় না। নিয়োগ বিজ্ঞপ্তিগুলো লোক দেখানো মাত্র। এগুলো দিয়ে আমার মতো বেকারদের সঙ্গে যেন উপহাস করা হয়। আর সরকারি নিয়োগগুলোয় চলে ব্যাংক ড্রাফটের ব্যবসা। প্রতিটি আবেদনের সঙ্গে নেওয়া হয় ২০০ থেকে ৫০০ টাকার ব্যাংক ড্রাফট। যেখানে বেকারত্বের কারণে পরিবার থেকে শুনতে হয় নানা কথা, সেখানে এ ব্যাংক ড্রাফট মড়ার উপর খাঁড়ার ঘা হয়ে দেখা দেয়। আমি জানতে চাই, পড়ালেখা করে কি আমি সত্যিই ভুল করেছি? না হয় কেন আজ বেকার হয়ে ঘুরতে হচ্ছে। নানা কথা শুনতে হচ্ছে পরিবার ও সমাজের কাছ থেকে। এভাবে আর কতকাল নিয়োগ নামের ব্যাংক ড্রাফটের বলি হব? মুক্তি চাই। একটা সুন্দর জীবনের প্রত্যাশা কি আমি করতে পারি না? নাকি তাও ভুল বলে বিবেচিত হবে? টিপু সুলতান চট্টগ্রাম।	4
বাড়তি তরঙ্গ বিক্রি করবে বিটিআরসি নতুন নিলামের মাধ্যমে বাড়তি টুজি ও থ্রিজি তরঙ্গ (স্পেকট্রাম) মুঠোফোন অপারেটরদের কাছে বিক্রির সিদ্ধান্ত নিয়েছে বাংলাদেশ টেলিযোগাযোগ নিয়ন্ত্রণ কমিশন (বিটিআরসি)। নিলাম অনুষ্ঠানের সিদ্ধান্ত অনুমোদন ও খসড়া নীতিমালা চূড়ান্ত করার জন্য ডাক, টেলিযোগাযোগ ও তথ্যপ্রযুক্তি মন্ত্রণালয়ে প্রস্তাব পাঠিয়েছে বিটিআরসি। খসড়া নীতিমালা অনুযায়ী, ১ হাজার ৮০০ মেগাহার্টজের জন্য নিলামের ভিত্তিমূল্য নির্ধারণ করা হয়েছে তিন কোটি মার্কিন ডলার বা ২৩৪ কোটি টাকা (১ ডলার ৭৮ টাকা হিসেবে)। ২ হাজার ১০০ মেগাহার্টজের ভিত্তিমূল্য ২ কোটি ২০ মিলিয়ন ডলার বা প্রায় ১৭০ কোটি ধরা হয়েছে। টুজির ক্ষেত্রে বাংলাদেশে অপারেটররা ১ হাজার ৮০০ মেগাহার্টজ ও তৃতীয় প্রজন্মের থ্রিজি নেটওয়ার্কের জন্য ২ হাজার ১০০ মেগাহার্টজ তরঙ্গ ব্যবহার করে। বিটিআরসির কাছে বর্তমানে ১ হাজার ৮০০ মেগাহার্টজের বাড়তি ১০ দশমিক ৬ মেগাহার্টজ তরঙ্গ আছে। এই তরঙ্গকে ৫ মেগাহার্টজ ও ৫ দশমিক ৬ মেগাহার্টজে ভাগ করে নিলামে বিক্রি করা হবে। অপারেটরদের মধ্যে যাদের আগের তরঙ্গ ফি বাবদ রাজস্ব বকেয়া আছে এবং যারা আগেই ২০ মেগাহার্টজের বেশি তরঙ্গ বরাদ্দ নিয়েছে তারা প্রাথমিকভাবে ১ হাজার ৮০০ মেগাহার্টজের নিলামে অংশ নিতে পারবে না। ৯০০ ও ১ হাজার ৮০০ মেগাহার্টজ মিলে অপারেটরদের মধ্যে শুধু গ্রামীণফোনের ২০ মেগাহার্টজের বেশি তরঙ্গ আছে। সে হিসেবে গ্রামীণফোন টুজির প্রাথমিক নিলামে অংশ নিতে পারবে না। বিটিআরসির প্রস্তাবিত এ সিদ্ধান্তকে বৈষম্যমূলক বলে মনে করছে গ্রামীণফোন। গ্রামীণফোনের করপোরেট অ্যাফেয়ার্স বিভাগের পরিচালক মুনির হাসান প্রথম আলোকে বলেন, ‘১ হাজার ৮০০ মেগাহার্টজের তরঙ্গ বিক্রির খসড়ার যোগ্যতার ধারা অনুযায়ী গ্রামীণফোনকে নিলামে অংশগ্রহণ করতে না দেওয়া হলে কৃত্রিমভাবে প্রতিযোগিতায় বাধা তৈরি করা হবে।’ টুজির ৯০০ ও ১ হাজার ৮০০ মেগাহার্টজ এবং থ্রিজির ২ হাজার ১০০ মেগাহার্টজ মিলিয়ে গ্রামীণফোনের মোট তরঙ্গের পরিমাণ ৩২ মেগাহার্টজ, বাংলালিংকের ২০ মেগাহার্টজ, রবির ১৯ দশমিক ৮০ মেগাহার্টজ, এয়ারটেলের ২০ মেগাহার্টজ ও টেলিটকের কাছে আছে ২৫ দশমিক ২০ মেগাহার্টজ। বর্তমান তরঙ্গে প্রতি মেগাহার্টজে গ্রামীণফোন ১৬ লাখ গ্রাহককে সেবা দেয়। বাংলালিংক প্রতি মেগাহার্টজে ১৫ লাখ, রবি ১৩ লাখ, এয়ারটেল ৩ লাখ ৭০ হাজার ও টেলিটক ১ লাখ ৫০ হাজার গ্রাহককে সেবা দেয়। প্রতি মেগাহার্টজে সবচেয়ে বেশি সংখ্যক গ্রাহককে সেবা দেওয়ার বিষয়টি তুলে ধরে মুনির হাসান বলেন, ‘গ্রামীণফোন অন্যদের চেয়ে দক্ষতার সঙ্গে তরঙ্গ ব্যবহার করে প্রতি মেগাহার্টজে ১৬ লাখ গ্রাহককে সেবা দিচ্ছে। গ্রামীণফোনকে টুজি নিলামে অংশ নিতে না দেওয়া হলে তা নিশ্চিতভাবে আমাদের গ্রাহক প্রবৃদ্ধিকে ব্যাহত করবে।’ আরেক অপারেটর রবি মনে করে, তরঙ্গের ভিত্তিমূল্য নির্ধারণে বাজারের আকার, মোট দেশজ উৎপাদনের ভিত্তিতে মাথাপিছু আয়, গ্রাহতপ্রতি রাজস্ব বা আরপু, জনসংখ্যাসহ কয়েকটি বিষয়কে বিবেচনায় নেওয়া উচিত। ভারতের পশ্চিমবঙ্গ, শ্রীলঙ্কার মতো সমপর্যায়ের দেশগুলোতে এ ধরনের তরঙ্গের ভিত্তিমূল্য ৩৫ লাখ ডলার থেকে এক কোটি ডলারের বেশি নয়। সে হিসেবে বাংলাদেশে প্রস্তাবিত তরঙ্গের ভিত্তিমূল্য এক কোটি ডলারের মধ্যে থাকা উচিত। রবির মুখপাত্র মহিউদ্দিন বাবর প্রথম আলোকে বলেন, ‘প্রস্তাবিত তরঙ্গের মূল্য এতটাই বেশি যে বিনিয়োগ করে তা ব্যবসায়িকভাবে কোনো লাভ আনবে না।’ মুঠোফোন অপারেটরদের সংগঠন অ্যাসোসিয়েশন অব মোবাইল টেলিকম অপারেটরস অব বাংলাদেশ (অ্যামটব) বলছে, টেলিযোগাযোগ খাতের ঝুলে থাকা কয়েকটি বিষয়ের সমাধান না হলে নতুন তরঙ্গ নিলামে অন্য অপারেটররা অংশ নাও নিতে পারে। এগুলোর মধ্যে রয়েছে সিম প্রতিস্থাপন কর, স্পেকট্রাম কেনার সময় মূল্য সংযোজন কর (ভ্যাট) বাতিল, তরঙ্গ ব্যবহারে স্বাধীনতা, তরঙ্গ নীতিমালা ও বিদ্যমান টেলিযোগাযোগ আইন সংস্কার। সম্ভাব্য নিলামের প্রক্রিয়া ও শর্ত নিয়ে গত ১৯ জানুয়ারি মুঠোফোন কোম্পানিগুলোর প্রতিনিধি, বিটিআরসি, অ্যামটবের সঙ্গে বৈঠক করেছে ডাক, টেলিযোগাযোগ ও তথ্যপ্রযুক্তি মন্ত্রণালয়। নিলামের প্রস্তাবিত নীতিমালা অপারেটরদের সরবরাহ করেছে মন্ত্রণালয়। প্রতিক্রিয়া জানাতে কোম্পানিগুলোকে সময়ও দেওয়া হয়েছে। তারই পরিপ্রেক্ষিতে অ্যামটব এক চিঠিতে এ প্রতিক্রিয়া ব্যক্ত করে। নিলামের প্রস্তাবিত মেগাহার্টজ তরঙ্গের ভিত্তিমূল্য প্রসঙ্গে অ্যামটব মহাসচিব টি আই এম নুরুল কবির বলেন, ‘স্পেকট্রাম কেনাটাই শেষ কথা নয়। তা ব্যবহারের জন্য অবকাঠামো নির্মাণসহ অন্যান্য কাজে আরও অনেক অর্থ বিনিযোগ করতে হবে। অনিশ্চিত বিনিয়োগ পরিবেশে যে ভিত্তিমূল্য প্রস্তাব করা হয়েছে তা অনেক বেশি।’ প্রস্তাবিত নিলামপ্রক্রিয়া নিয়ে জানতে চাওয়া হলে বিটিআরসির সচিব ও মুখপাত্র সরওয়ার আলম বলেন, ‘স্পেকট্রাম সীমিত ও মূল্যবান সম্পদ। গ্রাহক স্বার্থের কথা মাথায় রেখে কম খরচে উন্নত মানের সেবা, ভবিষ্যতের নতুন প্রযুক্তি ব্যবহারে সক্ষমতার কথা মাথায় রেখে তরঙ্গের ভিত্তিমূল্য নির্ধারণ করা হয়েছে।’ টুজি নিলামে গ্রামীণফোনের অংশ নিতে না পারার ব্যাপারে সারওয়ার আলম বলেন, ‘টেলিযোগাযোগ খাতের অভিভাবক সংস্থা হিসেবে অপারেটরদের মধ্যে সুস্থ প্রতিযোগিতার মাধ্যমে সমতাভিত্তিক বাজার নিশ্চিত করা বিটিআরসির দায়িত্ব। এখানে কারও প্রতি বৈষম্য করা হয়নি। প্রতিযোগিতা নিশ্চিত করতে তরঙ্গ ব্যবহারে প্রযুক্তি নিরপেক্ষতার অনুমতি দেওয়ার বিষয়টি বিটিআরসির বিবেচনায় আছে।’	4
তসরিফা ইন্ডাস্ট্রিজের আইপিও অনুমোদন নতুন আরও একটি কোম্পানির প্রাথমিক গণপ্রস্তাব বা আইপিও অনুমোদন দিয়েছে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশন (বিএসইসি)। কমিশনের গতকাল মঙ্গলবারের সভায় এই অনুমোদন দেওয়া হয়। সভা শেষে বিএসইসি এ তথ্য জানিয়েছে। আইপিওর অনুমোদন পাওয়া কোম্পানিটি হলো তসরিফা ইন্ডাস্ট্রিজ। আইপিওর মাধ্যমে কোম্পানিটি ২ কোটি ৪৫ লাখ ৬৬ হাজারের বেশি শেয়ার ছেড়ে বাজার থেকে প্রায় ৬৪ কোটি টাকা সংগ্রহ করবে। ১০ টাকা অভিহিত মূল্য বা ফেসভ্যালুর সঙ্গে ১৬ টাকা অধিমূল্য বা প্রিমিয়াম যোগ করে প্রতিটি শেয়ারের বিক্রয়মূল্য নির্ধারিত হয়েছে ২৬ টাকা। এ ছাড়া বিএসইসির গতকালের সভায় পেপার প্রসেসিং অ্যান্ড প্যাকেজিং নামের অপর এক কোম্পানির মূলধন বৃদ্ধির একটি আবেদন নাকচ করা হয়েছে। কোম্পানিটি বিদ্যমান শেয়ারধারীদের বাইরে সাধারণের কাছে শেয়ার বিক্রি করে প্রতিষ্ঠানের মূলধন বাড়াতে চেয়েছিল। কিন্তু তাতে সম্মতি দেয়নি নিয়ন্ত্রক সংস্থা। চলতি বছরে গতকালই প্রথমবারের মতো নতুন কোম্পানির আইপিও অনুমোদন করেছে বিএসইসি। কমিশন জানিয়েছে, তসরিফা ইন্ডাস্ট্রিজ শেয়ারবাজার থেকে সংগৃহীত টাকায় চলমান ব্যবসার পাশাপাশি ব্যবসায়িক প্রকল্প সম্প্রসারণের কাজে লাগাবে। আইপিও আবেদনের সঙ্গে কোম্পানিটি ২০১৩ সালের ডিসেম্বরে সমাপ্ত আর্থিক বছরের যে নিরীক্ষিত প্রতিবেদন দিয়েছে, তাতে এটির শেয়ারপ্রতি আয় বা ইপিএস দেখানো হয়েছে ২ টাকা ৪৯ পয়সা। একই সময়ে কোম্পানিটির শেয়ারপ্রতি প্রকৃত সম্পদমূল্য বা এনএভি (নেট অ্যাসেট ভ্যালু) ছিল ৩৪ টাকা ৪১ পয়সা। কোম্পানিটির শেয়ারের ইস্যু ব্যবস্থাপনার দায়িত্বে রয়েছে আইডিএলসি ইনভেস্টমেন্টস। জানা গেছে, ২০০২ সালের আগস্টে যাত্রা শুরু করা কোম্পানিটির বর্তমান পরিশোধিত মূলধন ৩৪ কোটি ৪৭ লাখ টাকা। ঢাকার অদূরে গাজীপুরের টঙ্গীর মুন্নুনগরের গোপালপুর এলাকায় কোম্পানিটির কারখানা অবস্থিত। এটি শতভাগ রপ্তানিমুখী নিট পোশাক খাতের একটি প্রতিষ্ঠান। এটির ভবিষ্যৎ ব্যবসায়িক পরিকল্পনার মধ্যে রয়েছে নতুন একটি ডায়িং ইউনিট স্থাপন করা; যার জন্য সম্ভাব্য ব্যয় ধরা হয়েছে প্রায় ১৪০ কোটি টাকা। যার মধ্যে ৬১ কোটি টাকা আইপিওর মাধ্যমে জোগান দেওয়া হবে। এটি নর্দান তসরিফা গ্রুপের একটি অঙ্গপ্রতিষ্ঠান। নর্দানের ব্যবসা কার্যক্রম শুরু হয়েছিল ১৯৮৭ সালে। তসরিফা ইন্ডাস্ট্রিজের চেয়ারম্যানের দায়িত্বে রয়েছেন তসরিফা আহমেদ। দুই প্রতিষ্ঠানের বিরুদ্ধে বিএসইসির ব্যবস্থা: সিকিউরিটিজ আইন লঙ্ঘনের দায়ে দুই প্রতিষ্ঠানের বিরুদ্ধে ব্যবস্থা নিয়েছে বিএসইসি। প্রতিষ্ঠান দুটির একটি ব্রোকারেজ হাউস, অপরটি মার্চেন্ট ব্যাংক। এগুলো হলো জয়তুন সিকিউরিটিজ ইন্টারন্যাশনাল ও বিএলআই ক্যাপিটাল। এদের মধ্যে জয়তুন সিকিউরিটিজকে ১০ লাখ টাকা জরিমানা ও বিএলআই ক্যাপিটালকে সতর্ক করা হয়েছে। স্টক এক্সচেঞ্জের মালিকানা থেকে ব্যবস্থাপনাকে আলাদা করা বা ডিমিউচুয়ালাইজেশন সম্পন্ন হওয়ার পর ব্রোকারেজ হাউসগুলো লেনদেনের সনদধারী প্রতিষ্ঠান বা ট্রেক (ট্রেডিং রাইট এনটাইটেলমেন্ট সার্টিফিকেট বা টিআরইসি) হোল্ডার হিসেবে অভিহিত করা হয়। সেই হিসেবে জয়তুন সিকিউরিটিজ নামের ব্রোকারেজ হাউসটি এখন ঢাকা স্টক এক্সচেঞ্জের (ডিএসই) ট্রেক হোল্ডার হিসেবে পরিচিত। বিএসইসি জানিয়েছে, জয়তুন সিকিউরিটিজ একীভূত গ্রাহক হিসাবে পাঁচ কোটি টাকার বেশি ঘাটতি ছিল। ২০১৩ সালের আগস্ট ও সেপ্টেম্বর মাসে বেশ কয়েকটি কোম্পানির শেয়ার শর্টসেল (শেয়ার না থাকার পরও বিক্রি), ঋণ বহির্ভূত শেয়ারে ও পরিচালকদের ঋণ সুবিধা দিয়ে কমিশনের আইন ও নির্দেশনা লঙ্ঘন করেছে জয়তুন সিকিউরিটিজ। এসব কারণে প্রতিষ্ঠানটিকে জরিমানা করেছে বিএসইসি। এর বাইরে বিএলআই ক্যাপিটাল ঋণবহির্ভূত শেয়ারে ঋণ সুবিধা দিয়ে বিএসইসির নির্দেশনা ভঙ্গ করে। এ কারণে প্রতিষ্ঠানটিকে সতর্ক করেছে কমিশন।	4
টানা অবরোধ-হরতালেও রপ্তানি আদেশ বেড়েছে ২০তম ঢাকা আন্তর্জাতিক বাণিজ্য মেলার (ডিআইটিএফ) উদ্বোধনের তিন দিন পর থেকেই রাজনৈতিক অস্থিরতা শুরু। তারপর টানা অবরোধ-হরতাল চলছে। এ জন্য ৪১ দিনের এই মেলা কেবল সাপ্তাহিক ছুটির দুই দিনে প্রচুর ক্রেতা-দর্শনার্থী দেখেছে। বাকি দিনগুলোতে মেলা প্রাঙ্গণ ছিল প্রায় ফাঁকা। ফলে সব মিলিয়ে মেলায় অংশ নেওয়া প্রতিষ্ঠানগুলো এবার অসন্তুষ্ট। অবশ্য এই পরিস্থিতির মধ্যেও এবারের বাণিজ্য মেলায় তাৎক্ষণিক রপ্তানি কাজ বেড়ে ৯৫ কোটি টাকা হয়েছে। গতবার ছিল ৮০ কোটি ৪৪ লাখ টাকা। গতকাল মঙ্গলবার বিকেলে মেলার সমাপনী অনুষ্ঠানে এই তথ্যটি জানালেন বাণিজ্যমন্ত্রী তোফায়েল আহমেদ। ২০১৩ সালে এই বাণিজ্য মেলা থেকেই তাৎক্ষণিক রপ্তানি কাজ পাওয়া যায় ১৫৭ কোটি টাকা। মেলা প্রাঙ্গণে আয়োজিত গতকালের সমাপনী অনুষ্ঠানে প্রধান অতিথি ছিলেন বাণিজ্যমন্ত্রী তোফায়েল আহমেদ। টানা অবরোধ-হরতালের মধ্যেও মেলা সফল হয়েছে দাবি করে তিনি বলেন, ‘এত কিছুর মধ্যেও মেলার স্বাভাবিক কার্যক্রম চলেছে। শুধু বেচাকেনা নয়, এটি বিনোদনকেন্দ্রে পরিণত হয়েছে। এ ছাড়া রপ্তানি বাজার সম্প্রসারণেও বাণিজ্য মেলা ভূমিকা রাখছে।’ তবে হরতাল-অবরোধের নামে সহিংসতা না থাকলে ভালো হতো বলে মন্তব্য করেন তিনি। বাণিজ্যমন্ত্রী তাঁর বক্তব্যে বর্তমান রাজনৈতিক প্রেক্ষাপটে নাগরিক সমাজের সংলাপের প্রস্তাবকে অযৌক্তিক ও অবাস্তব বলে উল্লেখ করেন। তিনি বলেন, ‘নাশকতা সৃষ্টিকারীদের সঙ্গে কোনো সংলাপ নয়। যাঁরা প্রস্তাব দিয়েছেন, তাঁরা সন্ত্রাসী ও গণতন্ত্র রক্ষাকারীদের এককাতারে বসাতে চাইছেন। কিন্তু তাঁরা জানেন না, সন্ত্রাসী কার্যকলাপ করে কেউ ক্ষমতা দখল করতে পারে নাই। তারা আস্তাকুঁড়ে নিক্ষিপ্ত হয়।’ প্রায় একই বক্তব্য তিনি গতকাল বাণিজ্য মন্ত্রণালয়ে আয়োজিত এক সংবাদ সম্মেলনেও দেন। অনুষ্ঠানে আরও বক্তব্য দেন বাণিজ্য মন্ত্রণালয়-সম্পর্কিত সংসদীয় স্থায়ী কমিটির সভাপতি তাজুল ইসলাম চৌধুরী, বাণিজ্যসচিব হেদায়েতুল্লাহ আল মামুন, ব্যবসায়ীদের শীর্ষ সংগঠন এফবিসিসিআইয়ের সভাপতি কাজী আকরাম উদ্দিন আহ্মদ ও রপ্তানি উন্নয়ন ব্যুরোর (ইপিবির) ভাইস চেয়ারম্যান শুভাশীষ বসু। পরে ১২ ক্যাটাগরিতে মেলায় অংশ নেওয়া ২৭ প্রতিষ্ঠানকে পুরস্কার তুলে দেন অতিথিরা। এদিকে মেলার শেষ দিনে গতকাল দুপুরের পর থেকে মেলা প্রাঙ্গণ মোটামুটি জনসমুদ্রে পরিণত হয়। সমাপনী অনুষ্ঠান শেষে মেলা প্রাঙ্গণ ঘুরে দেখা যায়, প্রবেশপথ, ভেতরের সরু সড়ক, স্টল, প্যাভিলিয়ন কোথাও তিল ধারণের জায়গা নেই। এর মধ্যেই আবার বাদাম বিক্রেতা থেকে শুরু করে খেলনা, পুতুল, কাপড়সহ নানা পণ্য নিয়ে বসেন অনেক হকার। আর এঁদের ঘিরে মানুষের জটলাও কম নয়। ছুটির দিন ছাড়া অন্য দিনগুলোতে ক্রেতা-দর্শনার্থীর উপস্থিতি কম ছিল মেলায়। বেচাকেনা কম হওয়ায় ব্যবসায়ীরা ক্ষতি পোষাতে মেলার সময়সীমা বাড়ানোর আবেদন করলে নির্ধারিত সময়ের চেয়ে ১০ দিন বাড়ানোর সিদ্ধান্ত নেয় মেলার আয়োজক বাণিজ্য মন্ত্রণালয় ও ইপিবি। এ জন্য সব মিলিয়ে মাসব্যাপী মেলার আয়ুষ্কাল দাঁড়ায় ৪১ দিন। আর এটিই এখন পর্যন্ত সবচেয়ে বেশি দিনের বাণিজ্য মেলা—জানালেন এফবিসিসিআইয়ের সভাপতি।	4
পুরস্কার পেল ২৭ প্রতিষ্ঠান ঢাকা আন্তর্জাতিক বাণিজ্য মেলায় অংশ নিয়ে ২৭টি প্রতিষ্ঠান ১২টি ক্যাটাগরিতে পুরস্কৃত হয়েছে। অবশ্য আরও দুটি ক্যাটাগরিতে যোগ্য প্রতিষ্ঠান পাওয়া যায়নি। আর একটি প্রতিষ্ঠান দুটি ক্যাটাগরিতে পুরস্কার পেয়েছে। মেলার সমাপনী অনুষ্ঠানে গতকাল মঙ্গলবার বিকেলে এসব প্রতিষ্ঠানের প্রতিনিধিদের হাতে পুরস্কার হিসেবে ক্রেস্ট ও সনদ তুলে দেন বাণিজ্যমন্ত্রী তোফায়েল আহমেদসহ অন্য অতিথিরা। প্রিমিয়ার প্যাভিলিয়ন ক্যাটাগরিতে প্রথম পুরস্কার পেয়েছে হাতিল কমপ্লেক্স। ওয়ালটন হাইটেক ইন্ডাস্ট্রিজ ও আখতার ফার্নিচার দ্বিতীয় এবং আবুল খায়ের মিল্ক পাউডার তৃতীয় পুরস্কার পেয়েছে। সাধারণ প্যাভিলিয়ন ক্যাটাগরিতে প্রথম ও দ্বিতীয় পুরস্কার পেয়েছে যথাক্রমে কারুপণ্য রংপুর ও বিল্ডট্রেড ফয়েলস। সাধারণ সংরক্ষিত প্যাভিলিয়ন ক্যাটাগরিতে জুট ডাইভারসিফিকেশন প্রমোশন সেন্টার পুরস্কার পেয়েছে। প্রিমিয়ার মিনি প্যাভিলিয়ন ক্যাটাগরিতে প্রথম বিআরবি কেব্লস, দ্বিতীয় ওকে মোবাইল এবং যৌথভাবে তৃতীয় পুরস্কার পেয়েছে ওরিয়ন ফুটওয়্যার ও ম্যাটাডর বলপেন। সংরক্ষিত মিনি প্যাভিলিয়ন ক্যাটাগরিতে পুরস্কার পেয়েছে মধুমতি ব্যাংক। প্রিমিয়ার স্টল ক্যাটাগরিতে প্রথম আলি ন্যাচারাল অয়েল মিল অ্যান্ড এগ্রো ইন্ডাস্ট্রিজ, দ্বিতীয় ও তৃতীয় পুরস্কার পেয়েছে যথাক্রমে প্রিন্স ফুড প্রোডাক্ট ও হেলাল অ্যান্ড ব্রাদার্স। সাধারণ স্টল ক্যাটাগরিতে প্রথম মেসার্স টুনটুনি, দ্বিতীয় স্মার্ট সক্স ও অন্বেষা করপোরেশন এবং তৃতীয় পুরস্কার পেয়েছে ড্রেস লাইন বাংলাদেশ। মহিলা উদ্যোক্তা ক্যাটাগরিতে প্রথম কুষ্টিয়া হস্তশিল্প, দ্বিতীয় মা এন্টারপ্রাইজ এবং তৃতীয় পুরস্কার পেয়েছে ওয়ান ট্রেড ইন্টারন্যাশনাল। আর বিশেষ পুরস্কার পেয়েছে জয়িতা, চামটেক ইন্ডাস্ট্রিজ এবং এমএক্সএস মর্ডান হারবাল ফুড। এ ছাড়া মেলায় অংশ নেওয়া প্রতিষ্ঠানগুলোর মধ্যে সরকারের কোষাগারে সর্বোচ্চ মূল্য সংযোজন কর (মূসক) দিয়ে প্রথম পুরস্কার পেয়েছে ওয়ালটন হাইটেক ইন্ডাস্ট্রিজ। দ্বিতীয় ও তৃতীয় পুরস্কার পেয়েছে সিঙ্গার বাংলাদেশ ও র্যাংগস ইলেকট্রনিকস। ফুড স্টল ও সাধারণ মিনি প্যাভিলিয়ন ক্যাটাগরিতে কোনো পুরস্কার দেওয়া হয়নি।	4
ব্যাংক ইতিহাসের বড় কেলেঙ্কারি কর ফাঁকি দিয়ে অবৈধ অর্থ পাচারে গ্রাহকদের সহায়তা করায় যুক্তরাজ্যভিত্তিক বহুজাতিক ব্যাংক হংকং সাংহাই ব্যাংকিং করপোরেশনের (এইচএসবিসি) বিরুদ্ধে বিশ্বজুড়ে ব্যাপক সমালোচনা হচ্ছে। বিশ্বের কয়েকটি প্রভাবশালী গণমাধ্যমের অনুসন্ধানে যেসব তথ্য উঠে এসেছে, তাতে এখন পর্যন্ত এ ঘটনাকে বিশ্ব ব্যাংকিং ইতিহাসে তথ্য ফাঁসের অন্যতম বড় কেলেঙ্কারি হিসেবে চিহ্নিত করা হচ্ছে। বিশ্বের ২০৩টি দেশের ১ লাখ ৬ হাজার ব্যাংক হিসাবের তথ্য বিশ্লেষণ করে দেশভিত্তিক একটি তালিকা প্রকাশ করেছে আন্তর্জাতিক অনুসন্ধানী সাংবাদিক কনসোর্টিয়াম (আইসিআইজে)। বিভিন্ন দেশ থেকে পাচার হওয়া অর্থের পরিমাণ হিসাব করে এ তালিকা করা হয়েছে। ফরাসি পত্রিকা লা মঁদ, ব্রিটিশ গণমাধ্যম বিবিসি, গার্ডিয়ানসহ বিশ্বের বেশ কয়েকটি প্রভাবশালী গণমাধ্যম আইসিআইজের সঙ্গে এ অনুসন্ধান চালায়। আইসিআইজের তথ্যমতে, এইচএসবিসির সুইস ব্যাংকিং শাখাটি নিয়মিতভাবেই গ্রাহকদের বিদেিশ মুদ্রায় বিপুল নগদ অর্থ উত্তোলনের সুযোগ দিয়েছে, যা সুইজারল্যান্ডে আইনত অনুমোদিত নয়। এ ছাড়া সম্পদশালী গ্রাহকদের কর ফাঁকিতে পরামর্শ দেওয়ার জন্য আগ্রাসী মার্কেটিং কার্যক্রমও পরিচালনা করেছে ব্যাংকটি। আন্তর্জাতিক অপরাধী, দুর্নীতিবাজ ব্যবসায়ী ও উচ্চমাত্রায় ঝুঁকিপূর্ণ ব্যক্তিদের অ্যাকাউন্ট খুলতে সহযোগিতার মতো গুরুতর অভিযোগ আছে ব্যাংকটির বিরুদ্ধে। ২০০৮ সালের শেষের দিকে এইচএসবিসির সুইস শাখার সাবেক তথ্যপ্রযুক্তি কর্মী হার্ভে ফালসিয়ানি এক লাখের বেশি গ্রাহকের তথ্য চুরি করে ফ্রান্সে পালিয়ে যান। ফ্রান্স পুলিশ গ্রেপ্তার করলেও তাঁর কাছে থাকা ফরাসি নাগরিকদের কর ফাঁকির মূল্যবান তথ্য পেয়ে দেশটি তাঁকে সুইজারল্যান্ডের কাছে হস্তান্তর করতে অস্বীকার করে। পরে দেশটির তৎকালীন অর্থমন্ত্রী ও বর্তমানে আন্তর্জাতিক মুদ্রা তহবিলের (আইএমএফ) প্রধান ক্রিস্টিন লাগার্দে সম্ভাব্য দুই হাজার কর ফাঁকিদাতার একটি তালিকা তৈরি করেন, যা ‘লাগার্দে তালিকা’ নামে পরিচিত। ২০১০ সালের পর থেকে বিভিন্ন দেশের কর কর্তৃপক্ষ এ তথ্যগুলোর প্রতি প্রবেশাধিকার পেলেও জনসম্মুখে সেগুলো পুরোপুরি গোপনই রাখা হয়েছিল। তবে সাম্প্রতিক সময়ে এসে সুইস ব্যাংকটির এ অবৈধ কার্যকলাপ প্রকাশ হয়ে পড়ে। ফরাসি কর কর্তৃপক্ষের কাছ থেকে এ তথ্যগুলো সম্পর্কে প্রথম জানতে পারে দেশটির স্থানীয় পত্রিকা লা মঁদ। পরে লা মঁদ আইসিআইজের কাছে এ তথ্যগুলো সম্পর্কে জানায় এবং এ নিয়ে আরও তদন্ত করতে আইসিআইজে ৪৫টি দেশে নানা সাংবাদিকসহ অন্যান্য গণমাধ্যম নিয়োগ করে। ২০০৫ থেকে ২০০৭ সাল সময় পর্যন্ত এইচএসবিসির যাবতীয় অবৈধ কার্যকলাপের ওই তথ্যগুলোকে বলা হচ্ছে ব্যাংকিং ইতিহাসের সবচেয়ে বড় তথ্য ফাঁস। কর ফাঁকি দেওয়া ও সম্পদ লুকাতে প্রত্যক্ষ ও পরোক্ষভাবে এইচএসবিসির সহায়তা পাওয়া ব্যক্তিদের মধ্যে রাজনীতিবিদ, আন্তর্জাতিক অপরাধী, করপোরেট নির্বাহী থেকে শুরু করে হলিউড তারকা, খেলোয়াড়, গায়ক ও বিভিন্ন দেশের রাজপরিবারের সদস্যের সঙ্গে গুরুত্বপূর্ণ ব্যক্তিরাও আছেন। যে এক লাখের বেশি ব্যাংক হিসাব থেকে অর্থ পাচারের তথ্য পাওয়া গেছে, সেগুলোতে মোট জমা করা অর্থের পরিমাণ ১১ হাজার ৮০০ কোটি ডলারের বেশি। হার্ভি ফ্যালসিয়ানির ফাঁস করা তথ্যের ভিত্তিতে ফ্রান্সে কর কর্তৃপক্ষ তদন্ত করে। ২০১৩ সালে প্রকাশিত সেই তদন্তের প্রতিবেদনে বলা হয়েছিল, শতকরা ৯৯ দশমিক ৮০ ভাগ ক্ষেত্রেই কর ফাঁকি দিয়ে টাকা পাচারের ঘটনা ঘটেছে। এ তালিকায় বাংলাদেশের অন্তত ১৬ নাগরিকের অর্থ পাচারের তথ্য পাওয়া গেছে। ৩১টি ব্যাংক হিসাবের মাধ্যমে পাচার করা অর্থের পরিমাণ এক কোটি ৩৩ লাখ মার্কিন ডলার। এর মধ্যে এক হিসাবের মাধ্যমে সবচেয়ে বড় অর্থ পাচারের পরিমাণ ৪৪ লাখ মার্কিন ডলার। এ তালিকা অনুযায়ী বাংলাদেশের অবস্থান ১৪৮ নম্বরে। আইসিআইজের তালিকায় উপমহাদেশের দেশগুলোর মধ্যে ভারত ১৬তম অবস্থানে আছে। ভারত থেকে পাচার হওয়া অর্থের পরিমাণ ৪১০ কোটি ডলার। এ তালিকায় পাকিস্তানের অবস্থান ৪৮, পাচার হওয়া অর্থের পরিমাণ ৮৫ কোটি ৯৭ লাখ ডলার। তালিকার ১১২ ও ১১৬তম অবস্থানে আছে যথাক্রমে শ্রীলঙ্কা ও নেপাল। শ্রীলঙ্কা থেকে ৬ কোটি, নেপাল থেকে ৫ কোটি ডলার পাচার হয়েছে। আর আফগানিস্তান থেকে ৩০ লাখ ডলার। সুইজারল্যান্ডের কেন্দ্রীয় ব্যাংক সুইস ন্যাশনাল ব্যাংক (এসএনবি) প্রকাশিত ‘ব্যাংকস ইন সুইজারল্যান্ড ২০১৩’ শীর্ষক প্রতিবেদনের তথ্যমতে, ২০১৩ সাল শেষে সুইজারল্যান্ডের ব্যাংকগুলোয় বাংলাদেিশদের জমা করা অর্থের পরিমাণ ৪১ কোটি ৪০ লাখ ডলার। ২০১২ সালে তা ছিল ২৪ কোটি ৫০ লাখ ডলার। সে হিসাবে এক দশকের মধ্যে ২০১৩ সালেই সুইস ব্যাংকে বাংলাদেশিদের সবচেয়ে বেশি অর্থ গচ্ছিত ছিল। আবার ওয়াশিংটনভিত্তিক গবেষণা প্রতিষ্ঠান গ্লোবাল ফাইন্যান্সিয়াল ইন্টেলিজেন্স (জিএফআই) ‘ইলিসিট ফাইন্যান্সিয়াল ফ্লোস ফ্রম ডেভেলপিং কান্ট্রিজ: ২০০৩-১২’ শীর্ষক প্রতিবেদনে দেখানো হয়েছে, ২০০৩ থেকে ২০১২ সাল পর্যন্ত ১০ বছরে ১ হাজার ৩১৬ কোটি ডলার অবৈধভাবে বাংলাদেশের বাইরে চলে গেছে। এর মধ্যে সবচেয়ে বেশি অর্থ পাচার হয় ২০০৬ সালে, ২৬৬ কোটি ৭০ লাখ ডলার। ২০০৭ সালে অবৈধ উপায়ে দেশের বাইরে চলে যায় ২৪৩ কোটি ৬০ লাখ ডলার। ২০১২ সালে অর্থ পাচার হয়েছিল ১৭৮ কোটি ডলার। আর ২০১১ সালে অবৈধ উপায়ে দেশের বাইরে চলে যায় ৫৯ কোটি ৩০ লাখ ডলার। এক বিবৃতিতে সুইজারল্যান্ড এইচএসবিসি ব্যাংক শাখা জানায়, সংস্কারের পর এইচএসবিসির সুইজারল্যান্ড শাখা তাদের গ্রাহকসংখ্যা প্রায় ৭০ শতাংশ কমিয়েছে। বর্তমান সময়ের তুলনায় ওই সময়ে সুইজারল্যান্ডে ব্যাংকটির প্রাইভেট ব্যাংকিং শাখাটির আইন প্রতিপালন সংস্কৃতি ও মানদণ্ড যথেষ্ট নিম্নমানের ছিল। যুক্তরাজ্যের সাবেক কর পরিদর্শক রিচার্ড ব্রুকস বিবিসিকে বলেন, ‘আমি মনে করি, এইচএসবিসি কর ফাঁকি ও প্রতারণামূলক প্রতিষ্ঠান। জেনে শুনে মানুষকে কর ফাঁকিতে সহযোগিতা করে। এর দায় তারা এড়াতে পারে না।’ ভারতের অর্থমন্ত্রী অরুণ জেটলি বলেছেন, তালিকায় থাকা ভারতীয় ব্যক্তিদের ব্যাংক হিসাব তদন্ত করা হবে। এর আগে কর ফাঁকি দিয়ে বিদেশে টাকা পাচারের অভিযোগে ভারতে ৬২৮ ব্যক্তির ব্যাংক হিসাবের তদন্ত এখনো চলছে। ৬২৮ ব্যক্তির মধ্যে ২০০ জনের হদিস ভারত সরকার বের করতে পারেনি। বাকি ৪২৮ ভারতীয় নাগরিককের পরিচয় শনাক্ত করেছে দেশটির সরকার। এই ৪২৮ ব্যক্তির বিরুদ্ধে প্রায় সাড়ে চার হাজার কোটি রুপি পাচারের অভিযোগ পাওয়া গেছে। এইচএসবিসির মাধ্যমে যেসব ব্যক্তি কর ফাঁকি দিয়েছেন, তাঁদের বিরুদ্ধে ইতিমধ্যেই যুক্তরাষ্ট্র, স্পেন, ইতালি, গ্রিস, জার্মানি, যুক্তরাজ্য, আয়ারল্যান্ড, ভারত ও বেলজিয়ামে আনুষ্ঠানিক তদন্ত শুরু হয়েছে। যুক্তরাজ্যে হাউস অব কমন্সের পাবলিক অ্যাকাউন্টস কমিটি এইচএসবিসি ব্যাংকের এ কেলেঙ্কারি তদন্ত করার সিদ্ধান্ত নিয়েছে। এইচএসবিসির সাবেক প্রধান ও যুক্তরাজ্য সরকারের সাবেক বাণিজ্যমন্ত্রী স্টিফেন গ্রিনকে জিজ্ঞাসাবাদ করার পরিকল্পনা আছে এ কমিটির। যুক্তরাষ্ট্রে সিনেটের ব্যাংকিং বিষয়ক কমিটি দেশটির সরকারকে তদন্ত করার জন্য এ ব্যাপারে বিস্তারিত তথ্য সরবরাহের অনুরোধ করেছে। এর আগে ২০১২ সালে মেক্সিকোর মাদক ব্যবসায়ীদের বিপুল পরিমাণ অর্থ পাচারে সম্পৃক্ত থাকার অভিযোগ প্রমাণিত হওয়ায় যুক্তরাষ্ট্র সরকার ১৯০ কোটি ডলার জরিমানা করে ব্যাংকটিকে। বেলজিয়ামের একটি আদালত এইচএসবিসি ব্যাংকের সুইজারল্যান্ড শাখার পরিচালকদের গ্রেপ্তারে আন্তর্জাতিক গ্রেপ্তারি পরোয়ানা জারির পদক্ষেপ নিয়েছে। ফ্রান্সের প্রধানমন্ত্রী মানুয়েল ভালস এমন কঠোর পদক্ষেপ নেওয়ার ইঙ্গিত দিয়েছেন। সুইজারল্যান্ডের রাজনীতিবিদেরাও ঘটনা তদন্তে দেশটির সরকারকে পদক্ষেপ নেওয়ার আহ্বান জানিয়েছেন। এইচএসবিসি ব্যাংক কর্তৃপক্ষ ঘটনা তদন্তে সংশ্লিষ্ট দেশের সরকারগুলোকে সহযোগিতা করার আশ্বাস দিয়েছে। মোট গ্রাহক ১০৬,০০০ মোট দেশ ২০৩ মোট গচ্ছিত অর্থ ১১,৮০০ কোটি ডলার সুইজারল্যান্ডের গ্রাহক ১১,২৩৫ (৩,১২০ ডলার)  ফ্রান্সের গ্রাহক ৯,১৮৭ (১,২৫০ কোটি ডলার)  যুক্তরাজ্যের গ্রাহক ৭,০০০ (২,১৭০ কোটি ডলার) শীর্ষ ৫ দেশ সুইজারল্যান্ড ৩১.২ বিলিয়ন যুক্তরাজ্য ২১.৭ বিলিয়ন ভেনেজুয়েলা ১৪.৮ বিলিয়ন যুক্তরাষ্ট্র ১৩.৪ বিলিয়ন ফ্রান্স ১২.৫ বিলিয়ন শীর্ষ ৫ ব্যক্তি দিয়েগো ফোরলান উরুগুয়ের সর্বকালের অন্যতম সেরা ফুটবলার। ২০১০ বিশ্বকাপের সেরা খেলোয়াড় হিসেবে গোল্ডেন বল বিজয়ী ক্রিস্টিয়ান স্ল্যাটার মার্কিন অভিনেতা। ১৯৮০ ও ১৯৯০–এর দশকে বিদ্রোহী ও মন্দ ছেলের চরিত্র অভিনয় করে জনপ্রিয়তা পান ফিল কলিনস যুক্তরাজ্যের বিশ্বখ্যাত গায়ক ও সঙ্গীতজ্ঞ। গ্র্যামি, একাডেমি ও গোল্ডেন গ্লোবস পুরস্কার বিজয়ী কার্টেস জারা ব্যবসা থেকে রাজনীতিতে যোগ দেওয়ার মাত্র চার বছর পর ২০১৩ সালে প্যারাগুয়ের প্রেসিডেন্ট নির্বাচিত হন বাদশাহ মোহাম্মেদ মরক্কোর বাদশাহ এবং ব্যবসায়ী ও ব্যাংকার। ২০১৪ সালে আফ্রিকার ষষ্ঠ সেরা ধনী বাংলাদেশের ১৬ গ্রাহকের ৩১ হিসাবে ১ কোটি ৩০ লাখ ডলার কর ফাঁকি দেওয়া ব্যক্তিদের মধ্যে ব্যবসায়ী–শিল্পপতি, রাষ্ট্রপতি, রাজা–বাদশাহ, খেলোয়াড়, শিল্পী, বিচারক ও আইনজীবী রয়েছেন 	4
সেবা খাতে বাজার সুবিধা দিতে একমত সবাই নীরব শুধু যুক্তরাষ্ট্র বাংলাদেশসহ স্বল্পোন্নত দেশ বা এলডিসিকে সেবা খাতে বাজার প্রবেশাধিকার (সার্ভিস ওয়েভার) দিতে যুক্তরাষ্ট্র ছাড়া সব উন্নত দেশই একমত হয়েছে। আগামী ৩১ জুলাইয়ের মধ্যে তারা এ বিষয়ে নিজ নিজ দেশের প্রতিবেদন তৈরি করে বিশ্ব বাণিজ্য সংস্থায় (ডব্লিউটিও) পাঠাবে। এ ব্যাপারে কোন দেশ কতটা ছাড় দিতে প্রস্তুত, প্রতিবেদনে সে বিষয়গুলো উল্লেখ থাকবে। সচিবালয়ে গতকাল মঙ্গলবার সেবা খাতে বাণিজ্য প্রবেশাধিকার বিষয়ে অনুষ্ঠিত সংবাদ সম্মেলনে বাণিজ্যমন্ত্রী তোফায়েল আহমেদ এসব কথা জানান। বাণিজ্যসচিব হেদায়েতুল্লাহ আল মামুন, বাণিজ্য মন্ত্রণালয়ের ডব্লিউটিও সেলের মহাপরিচালক অমিতাভ চক্রবর্তী এবং বাংলাদেশ ফরেন ট্রেড ইনস্টিটিউটের (বিএফটিআই) পরিচালক মোস্তফা আবিদ খান এ সময় উপস্থিত ছিলেন। সুইজারল্যান্ডের জেনেভায় গত ৫-৬ ফেব্রুয়ারি অনুষ্ঠিত ডব্লিউটিওর উচ্চপর্যায়ের বৈঠকে অংশ নিয়ে গত রোববার দেশে ফেরেন বাণিজ্যমন্ত্রী। ২৫টি দেশের প্রতিনিধি ওই বৈঠকে উপস্থিত ছিলেন। সেবা খাতে বাজার প্রবেশাধিকারের বিষয়টি ডব্লিউটিওর যে ফোরামটি দেখে তার নাম হচ্ছে কাউন্সিল ফর ট্রেড ইন সার্ভিসেস। ডব্লিউটিওর মন্ত্রিপর্যায়ের সম্মেলনের সিদ্ধান্ত কার্যকরের ওপর গুরুত্বারোপ করে এলডিসিগুলো গত জুলাইয়ে কাউন্সিল ফর ট্রেড ইন সার্ভিসেসে একটি সম্মিলিত অনুরোধপত্র পাঠায়। এবারের বৈঠকে ওই অনুরোধপত্রেরই পর্যালোচনা করা হয়। বাস্তবে এতে কী হলো—তা জানাতেই গতকাল সংবাদ সম্মেলনের আয়োজন করা হয়। বাণিজ্যমন্ত্রী জানান, এবারের বৈঠকে দুটি সিদ্ধান্ত হয়েছে। একটি হচ্ছে, আগামী মার্চ মাসে কাউন্সিল ফর ট্রেড ইন সার্ভিসেসের আরেকটি বৈঠক হবে, তাতে একটি মূল্যায়ন প্রতিবেদন উপস্থাপন করা হবে এলডিসির পক্ষে। অন্যটি, আগামী জুলাইয়ের মধ্যে উন্নত দেশগুলো তাদের প্রস্তুতিমূলক প্রতিবেদন দাখিল করবে ডব্লিউটিওতে। তোফায়েল আহমেদ বলেন, এবারের বৈঠকে প্রায় সবাই বলেছে, ২০১১ সালের ডব্লিউটিওর মন্ত্রিপর্যায়ের সম্মেলনে নেওয়া সিদ্ধান্ত অনুযায়ী এলডিসিকে সেবা খাতে বাজার প্রবেশাধিকার দিতে তারা রাজি। তবে যুক্তরাষ্ট্র এ ব্যাপারে কিছুটা নীরব। ‘তারা পক্ষেও বলেনি, বিপক্ষেও বলেনি।’ তবে আগামী ডিসেম্বরে অনুষ্ঠেয় ডব্লিউটিওর মন্ত্রিপর্যায়ের বৈঠকের আগেই সেবা খাতে স্বল্পোন্নত দেশগুলোর বাজারসুবিধার বিষয়টি কার্যকর হবে। নানা শর্তের বেড়াজাল ডিঙিয়ে উন্নত দেশগুলোতে চাকরি বা ব্যবসা করতে যেতে হয় বাংলাদেশসহ এলডিসির মানুষকে। এসব শর্ত শিথিল করার দাবিতে এলডিসিগুলো বহু দিন থেকেই দেন-দরবার করে আসছে। কিন্তু কোনো ফল হয়নি। উন্নত দেশগুলো রাজি হয়েও পরে কার্যকর করে না। সেবা খাতে বাজারসুবিধা পেলে বাংলাদেশের কী লাভ হবে—জানতে চাইলে বাণিজ্যমন্ত্রী বলেন, ‘এতে বহির্বিশ্বে বাংলাদেশের মানুষের যাতায়াত বাড়বে। তথ্যপ্রযুক্তি, হিসাব পেশা, নিরীক্ষা, পর্যটন খাতসহ প্রকৌশলী, ডাক্তার, স্থপতি, সেবিকা ও আইনজীবীরা বর্তমানের তুলনায় আরও সহজে এবং বেশি হারে উন্নত দেশে গিয়ে কাজ করতে পারবেন।’	4
ব্যাংকের মাধ্যমে অর্থ যেন না যায়, সতর্ক থাকতে নির্দেশ দেশব্যাপী হরতাল-অবরোধে সহিংস ঘটনা, সন্ত্রাসী কার্যক্রমে ব্যাংক ব্যবস্থার মাধ্যমে কেউ যেন অর্থ জোগান দিতে না পারে, সে বিষয়ে ব্যাংকগুলোকে বিশেষভাবে সতর্কতা করেছে বাংলাদেশ ব্যাংক। একই সঙ্গে সন্ত্রাসের কারণে ঝুঁকিপূর্ণ জেলাগুলোর সব গ্রাহকের গত ছয় মাসের লেনদেন পর্যালোচনা করে তা কেন্দ্রীয় ব্যাংকে পাঠাতে বলা হয়েছে। এসব নির্দেশনা প্রতিটি শাখার সব কর্মকর্তাকে আজ বুধবারের মধ্যে জানাতে হবে। সূত্র জানায়, ব্যাংকগুলোর ব্যবস্থাপনা পরিচালক ও প্রধান মানি লন্ডারিং প্রতিরোধ পরিপালন কর্মকর্তাদের (ক্যামেলকো) নিয়ে অনুষ্ঠিত এক জরুরি বৈঠকে গতকাল মঙ্গলবার বাংলাদেশ ব্যাংক এসব নির্দেশনা দিয়েছে। কেন্দ্রীয় ব্যাংকের এফআইইউয়ের দায়িত্বে থাকা ডেপুটি গভর্নর আবু হেনা মোহা. রাজী হাসান প্রথম আলোকে বলেন, দেশব্যাপী এসব সহিংস কার্যক্রমকে সন্ত্রাসী কার্যক্রম হিসেবে দেখা হচ্ছে। যে কারণে এসব কার্যক্রমে যাতে ব্যাংকের মাধ্যমে কোনো অর্থায়ন না হতে পারে, সে বিষয়ে ব্যাংকগুলোকে সতর্ক থাকতে বলা হয়েছে। সূত্র জানায় বৈঠকে বলা হয়, ব্যাংকগুলোকে সন্দেহজনক লেনদেন কঠোরভাবে তদারক ও নজরদারি করতে হবে। বিষয়টি নিশ্চিত করবে ব্যাংকের প্রধান মানি লন্ডারিং প্রতিরোধ কর্মকর্তা। আর এদের কার্যক্রম বিশেষভাবে তদারক করবে বাংলাদেশ ব্যাংক। ৫ ফেব্রুয়ারি অর্থ মন্ত্রণালয় পরিদর্শনে গিয়ে প্রধানমন্ত্রী শেখ হাসিনা ব্যাংক চ্যানেল ব্যবহার করে জঙ্গি ও নাশকতামূলক কর্মকাণ্ডে যেন অর্থায়ন না হয়, সে বিষয়ে সতর্ক থাকতে নির্দেশ দিয়েছিলেন। এ নির্দেশনা ধরে বৈঠকটি হয়েছে বলে জানা যায়।	4
সাত মাসে এডিপি বাস্তবায়ন ৩২% চলতি অর্থবছরে প্রথম সাত মাসে (জুলাই-জানুয়ারি) বার্ষিক উন্নয়ন কর্মসূচির (এডিপি) ৩২ শতাংশ বাস্তবায়িত হয়েছে। এ সময়ে খরচ হয়েছে ২৭ হাজার ১৬৩ কোটি টাকা। জাতীয় অর্থনৈতিক পরিষদের নির্বাহী কমিটির (একনেক) সভা শেষে গতকাল মঙ্গলবার পরিকল্পনামন্ত্রী আ হ ম মুস্তফা কামাল সাংবাদিকদের এ তথ্য জানান। উল্লেখ্য, পরিকল্পনা মন্ত্রণালয়ের তদারকিতে চলতি অর্থবছরে এডিপিতে খরচের পরিমাণ ৮০ হাজার ৩১৫ কোটি টাকা। জুলাই-জানুয়ারি সময়ে গত অর্থবছরে এডিপির ৩১ শতাংশ বা ২২ হাজার ৯৩৭ কোটি টাকা খরচ হয়েছিল। গত বছর এডিপিতে খরচের লক্ষ্যমাত্রা ছিল ৬৫ হাজার ৮৭২ কোটি টাকা। পরিকল্পনামন্ত্রী বলেন, যে মন্ত্রণালয়গুলো বরাদ্দকৃত অর্থের যে অংশ নির্ধারিত সময়ে ব্যয় করতে পারবে না, তা এখনই জানিয়ে দিলে অন্য খাতে বরাদ্দ দেওয়ার উদ্যোগ নেবে পরিকল্পনা কমিশন। 	4
সুনামগঞ্জ দিয়ে কয়লা আমদানি শুরু প্রায় নয় মাস বন্ধ থাকার পর গতকাল মঙ্গলবার থেকে সুনামগঞ্জের তাহিরপুর উপজেলার বড়ছড়া শুল্কস্টেশন দিয়ে কয়লা আমদানি আবার শুরু হয়েছে। তাহিরপুর কয়লা আমদানিকারক গ্রুপের সভাপতি আলকাছ উদ্দিন খন্দকার বলেন, সুনামগঞ্জে তিনটি শুল্কস্টেশনের মধ্যে গতকাল শুধু বড়ছড়া স্টেশন দিয়েই কয়লা আমদানি হয়েছে। প্রথম দিন ৫০০ মেট্রিক টন কয়লা এসেছে। কয়লা উত্তোলন-প্রক্রিয়া নিয়ে ভারতের পরিবেশবাদী সংগঠন গ্রিন ট্রাইব্যুনাল রিট করায় ভারতীয় আদালতের নির্দেশে মেঘালয় রাজ্যে কয়লা উত্তোলন বন্ধ হয়ে যায়। সে কারণেই গত বছরের ১৬ মে ভারত থেকে কয়লা রপ্তানিও বন্ধ হয়ে যায়। 	4
লিফট মেলা শুরু দেশে প্রথমবারের মতো ‘আন্তর্জাতিক লিফট ও চলন্ত সিঁড়ি মেলা’ হচ্ছে ঢাকায়। মেলার আয়োজক ভারতের ব্যাঙ্গালোরভিত্তিক প্রতিষ্ঠান ভার্গো কমিউনিকেশনস অ্যান্ড এক্সিবিশন। রাজধানীর বসুন্ধরা কনভেনশন সিটিতে গতকাল মঙ্গলবার এ মেলার উদ্বোধন করেন গণপূর্তমন্ত্রী মোশাররফ হোসেন। রিহ্যাবের সভাপতি আলমগীর শামসুল আলামিন, ভার্গো কমিউনিকেশনসের পরিচালক অনিতা রঘুনাথ, ভিসতারা আর্কিটেক্টের প্রধান স্থপতি মুস্তাফা আবিদ অনুষ্ঠানে উপস্থিত ছিলেন। মেলায় বিভিন্ন দেশের ৯০টির বেশি প্রতিষ্ঠান অংশ নিয়েছে। নতুন বাজার ও ব্যবসায়ের সুযোগ সম্প্রসারণে এই মেলা ভূমিকা রাখবে বলে অনুষ্ঠানে বক্তারা আশা প্রকাশ করেন। মেলা শেষ হবে কাল বৃহস্পতিবার। বিজ্ঞপ্তি	4
হলে হরতালের থাবা এই অস্থির রাজনৈতিক পরিস্থিতিতে সিনেমা হলে যাচ্ছে কি দর্শক? এ প্রশ্নের উত্তরের জন্য গতকাল আমরা খোঁজ নিয়েছি কয়েকটি প্রেক্ষাগৃহে। আশাপ্রদ কিছুই শোনা যায়নি। বরং আশাহত করে দেওয়ার মতো আরও কিছু প্রশ্নের জন্ম হলো... ‘একজন প্রেমিকের মৃত্যুর জন্য দায়ী থাকবে তুমি...’ রাজধানীর মতিঝিলের মধুমিতা হলের দরজায় দাঁড়াতেই কানে এল এমন সংলাপ। দরজা ঠেলে ভেতরে ঢুকি। চলছে বিগ ব্রাদার ছবিটি। অন্ধকার চোখে সয়ে আসতেই দেখি পুরো হল প্রায় ফাঁকা! ওপর-নিচ মিলে মধুমিতা সিনেমা হলে আসন আছে ১ হাজার ২০০। গতকাল তিনটার শোতে দর্শকসংখ্যা কোনোমতে শ খানেক ছাড়িয়েছে। টিকিট বিক্রেতা আবদুল হামিদ এ কথাই জানালেন। মধুমিতা সিনেমা হলের ব্যবস্থাপনা পরিচালক ইফতেখার উদ্দিন নওশাদ বললেন, ‘এভাবে চলতে থাকলে আস্তে আস্তে সিনেমা হল বন্ধ হয়ে যাবে। এই মাসে ক্রিকেট খেলার জন্য নতুন ছবি মুক্তি পাচ্ছে না। শুধু ক্রিকেট নয়, সিনেমা মুক্তি না পাওয়ার পেছনে দেশের রাজনৈতিক অবস্থাও অনেকটা দায়ী।’ অভিসার সিনেমা হলে এসে দেখি, এ-ও যেন বিরান প্রান্তর! এখানে চলছে জিরো ডিগ্রি সিনেমাটি। ‘রাজনৈতিক অস্থিরতার কারণে আমাদের অবস্থাও এক্কেবারে জিরো।’ এভাবেই বলছিলেন অভিসারের ব্যবস্থাপক খায়রুল কবীর। সিনেমার ভালো-মন্দ নিয়ে নয়, জানতে চাইছি ‘হরতাল-অবরোধে দর্শক খরা’ নিয়ে, এ কথা শুনে নড়েচড়ে বসেন তিনি। বলেন, ‘সিনেমা প্রদর্শিত হলে বিদ্যুৎ এবং কর্মীদের পেছনে অনেক খরচ। সেই টাকাই ওঠে না, লাভ হবে কেমনে?’ এখানেও শ খানেক চেয়ার পূর্ণ হবে কি না সন্দেহ। এবারের গন্তব্য নিউমার্কেট এলাকার বলাকা সিনেওয়ার্ল্ড। দুই হলে দুটি সিনেমা চলার কথা। কিন্তু বলাকা দুই দিন ধরে বন্ধ। অন্যটায় চলছে জিরো ডিগ্রি। নিরাপত্তারক্ষী জানালেন, বিকেলের দিকে কিছু দর্শকের দেখা মেলে। সেটাও আগের মতো নয়। বলাকা থেকে এবার কারওয়ান বাজারের পূর্ণিমা সিনেমা হল। ব্ল্যাকার মো. আলম বললেন, ‘আমদের ব্যবসা মাটি। প্রতি টিকিটে পাঁচ টাকা করে লাভ করি, কিন্তু যেখানে দর্শকই নেই, সেখানে আমাদের ব্যবসা কেমনে হবে বলেন?’ উল্টো প্রশ্ন করেন তিনি। জোনাকি সিনেমা হলের টিকিট বিক্রেতা জিয়াউল আলমও বলেন, ‘খারাপ সময়টা এত দীর্ঘ হবে বুঝতে পারিনি। আপনারা কি বলতে পারেন, কবে শেষ হবে এই হরতাল-অবরোধ?’	4
নিরাপত্তার দাম ৪০ লাখ! লম্বা বিরতি শেষে ঐশ্বরিয়া রাই বচ্চন ফিরলেন চলচ্চিত্রে। শুরু হলো তাঁর ছবি জাজবার শুটিং। তাঁর এই প্রত্যাবর্তনকে ঘিরে বলিউড এখন সরগরম। আকুল তাঁর ভক্তরাও। সবার এই ব্যাকুলতা দেখে ছবির পরিচালক খানিকটা চিন্তিত। এত উৎসাহের প্রভাব না জানি পড়ে ছবির শুটিংয়ে! এ জন্যই শুটিং নির্বিঘ্ন আর ছবির নায়িকাকে নিরাপদে রাখতে পরিচালক সঞ্জয় গুপ্ত নিরাপত্তাব্যবস্থার জন্য খরচ করলেন ৪০ লাখ রুপি। গত মাসেই শুরু হয় জাজবা ছবির শুটিং। একটি সূত্র জানিয়েছে, শুটিং শুরু হওয়ার এক মাস না পেরোতেই সঞ্জয় গুপ্ত নিরাপত্তা বাবদ খরচ করে ফেলেছেন ৪০ লাখ রুপি। এ খরচের সিংহভাগই নাকি ঐশ্বরিয়ার জন্য করা। কারণ সঞ্জয় চান না, পাঁচ বছর পর চলচ্চিত্রে ফেরা অ্যাশ কোনোভাবেই নিরাপত্তাহীনতা অনুভব করুক। তাই সঞ্জয় শুধু ঐশ্বরিয়ার জন্যই ১০ থেকে ১২ জন দেহরক্ষী নিয়োগ করেছেন। মোদ্দাকথা, সঞ্জয় তাঁর নায়িকাকে সত্যিকার অর্থেই ঢেকে রাখছেন নিরাপত্তার চাদরে। ভক্তরা তো দূরে থাক, শুটিং ইউনিটের কোনো লোকজনও সহজে ভিড়তে পারছে না অ্যাশের আশপাশে। ডেইলি ভাস্কর	4
‘সিনেমা’য় রুহি কথা ছিল গ্ল্যামার হবে রুহির প্রথম ছবি। কলকাতার এই ছবির পরিচালক মহুয়া চক্রবর্তী। বছর পাঁচেক আগে ছবিটির সঙ্গে যুক্ত হন রুহি। অথচ গ্ল্যামার হয়ে গেল তাঁর তিন নম্বর ছবি। কিন্তু রুহি বললেন, ‘গ্ল্যামারকে আমি তিন নম্বর ছবি বলতে চাই না। কারণ আমার তো একই দিনে দুটি ছবি মুক্তি পেয়েছে। ঢাকায় জিরো ডিগ্রি আর কলকাতায় গ্ল্যামার। এই দুটিই আমার দুই নম্বর ছবি।’ শুক্রবার সকালে ঢাকায় স্টার সিনেপ্লেক্সে দর্শকদের সঙ্গে বসে ছবিটি দেখেছেন রুহি। ওই দিন বিকেলে তিনি চলে যান কলকাতায়। সন্ধ্যায় অংশ নেন সাউথ সিটি আইনক্স হলে গ্ল্যামার ছবির উদ্বোধনী প্রদর্শনীতে। এখানে আরও উপস্থিত ছিলেন ছবির অভিনয়শিল্পী পরমব্রত চট্টোপাধ্যায়, সব্যসাচী চক্রবর্তী, পার্ণো মিত্র আর পরিচালক মহুয়া চক্রবর্তীসহ অনেকে। জিরো ডিগ্রি ছবির পরিচালক অনিমেষ আইচ। রুহিসহ এ ছবিতে আরও অভিনয় করেছেন মাহফুজ আহমেদ ও জয়া আহসান। রুহির প্রথম ছবি সংগ্রাম। মুক্তি পেয়েছে গত বছর। পরিচালনা করেছেন তাঁর স্বামী মনসুর আলী। লন্ডনভিত্তিক এই নির্মাতা এবার নতুন ছবি তৈরি করবেন। নাম সিনেমা। গতকাল মঙ্গলবার সকালে কলকাতা থেকে ফিরেছেন রুহি। জানালেন, চলচ্চিত্রের পেছনের গল্প নিয়ে সিনেমা ছবির কাহিনি। এই ছবিতে অভিনয় করবেন তিনি। এখন ছবির অন্য শিল্পীদের চূড়ান্ত করার কাজ চলছে।	4
‘মিরচি মিউজিক অ্যাওয়ার্ড’ পাচ্ছেন রুনা লায়লা পশ্চিমবঙ্গের এফএম রেডিও স্টেশন মিরচি। প্রতিবছর তারা আয়োজন করে ‘মিরচি মিউজিক অ্যাওয়ার্ড’। এ বছর এই আসরে সম্মাননা দেওয়া হবে উপমহাদেশের জনপ্রিয় সংগীত তারকা রুনা লায়লাকে। আন্তর্জাতিক অঙ্গনের সংগীতে বিশেষ অবদানের জন্য এই পুরস্কার দেওয়া হচ্ছে তাঁকে। ১৮ ফেব্রুয়ারি সন্ধ্যায় কলকাতার নজরুল মঞ্চে তাঁর হাতে পুরস্কারটি তুলে দেওয়া হবে। রুনা লায়লা বলেন, ‘গত সোমবার পুরস্কারের খবর পেয়েছি। ব্যক্তিগতভাবে সম্মান প্রাপ্তির পাশাপাশি এ ধরনের পুরস্কার আমাদের দেশের জন্যও বড় অর্জন।’	4
গান শুনতে মাটির মেলায় পয়লা ফাল্গুন আর ভালোবাসা দিবসকে সামনে রেখে শহরে আয়োজন করা হচ্ছে নানা ধরনের অনুষ্ঠান। এসবের ভিড়ে খুব ভিন্ন একটি আয়োজনের নাম ‘মাটির মেলা’। এ মেলায় পণ্য কেনাবেচা নয়, মূল আকর্ষণ গান, পুতুলনাচ আর ভিন্নধর্মী কিছু কর্মশালা। আগামীকাল থেকে ‘মাটির মেলা’ শুরু হবে। শেষ হবে ১৪ ফেব্রুয়ারি। ‘মাটির মেলা’র আয়োজন করছে কারু ও হস্তশিল্প প্রতিষ্ঠান যাত্রা। এর বনানী শাখায় বসছে মেলা। মেলার উদ্দেশ্য নিয়ে ‘যাত্রা’র প্রতিষ্ঠাতা আনুশেহ আনাদিল বলেন, ‘সুন্দরবনে ঘটে যাওয়া বিপর্যয়কে মাথায় রেখেই আমরা এ মেলার আয়োজন করেছি। সেখান থেকে তুলে আনা কিছু ছবি নিয়ে মেলায় আয়োজন করা হচ্ছে আলোকচিত্র প্রদর্শনী। এ ছবিগুলো দেখলেই সবাই বুঝতে পারবে, কেন আমরা মাটির মেলার আয়োজন করলাম।’ মাটির মেলার শুরুর দিন বিকেল চারটায় থাকবে পুতুলনাচ ‘জলপুতুল’। ওই দিন সন্ধ্যায় মেলায় গাইবে গানের দল ‘ধারক’ এবং বাউল শফি মণ্ডল। ১৩ ফেব্রুয়ারি সন্ধ্যা ছয়টা থেকে গাইবেন অর্ণব, সজীব ও আরও অনেকে। মেলার শেষ দিন থাকবে গানের দল ‘জলের গান’র পরিবেশনা। মেলার সবচেয়ে গুরুত্বপূর্ণ বিষয় হিসেবে থাকবে কয়েকটি কর্মশালা। আনুশেহ জানান, রাসায়নিক পদার্থ দিয়ে তৈরি পণ্যের ওপর নির্ভরশীলতা কমাতে তাঁরা কিছু কর্মশালার আয়োজন করেছেন। এসব কর্মশালায় শেখানো হবে প্রাকৃতিক উপাদান দিয়ে কীভাবে ঘরেই সাবান, শ্যাম্পু, তেলসহ মেকআপের বিভিন্ন সরঞ্জাম তৈরি করা যাবে।	4
চলচ্চিত্র এটিএন বাংলা সকাল ১০-৩৫ নয়নভরা জল (শাবনূর, শাকিব খান)। এনটিভি সকাল ৮-৪৫ মধুর মিলন (ওমর সানি, শাবনূর, সোনিয়া)। আরটিভি দুপুর ১২-৩৫ দুষ্টু ছেলে মিষ্টি মেয়ে (শাবনূর, শাকিল খান)। দেশ টিভি সকাল ৮-০০ রক্তের অধিকার। বৈশাখী টিভি সকাল ১০-৫০ তেজী সন্তান। চ্যানেল নাইন সকাল ৯-০০ তুমি আছ হৃদয়ে (আরজু, মুক্তি)। গাজী টিভি সকাল ১০-৩০ প্রেমের তাজমহল (রিয়াজ, শাবনূর)। ইটিভি বাংলা বেলা ২-৩০ মহুলবনির সেরেঙ্গ (সব্যসাচী চক্রবর্তী, রূপা গাঙ্গুলী)। জলসা মুভিজ সন্ধ্যা ৬-২৫ বাই বাই ব্যাংকক (স্বস্তিকা, লকেট)। জি বাংলা সিনেমা সকাল ৯-৫০ নদীরে তুই (অভিরাজ, মৌবনী, সৌমিত্র)। জি সিনেমা বেলা ১১-১০ সিক্কা (ধর্মেন্দ্র, জ্যাকি শ্রফ, মৌসুমী)। ২-১৭ জান সে পেয়ারা (গোবিন্দ, দিব্যা ভারতী)। ৮-৩০ ডেয়ারিং বাজ (পবন কল্যাণ, পরীণিতা)। সেট ম্যাক্স বেলা ৩-০২ গলিয়োঁ কা রাসলীলা রাম-লীলা (রণবীর সিং, দীপিকা পাড়ুকোন)। ৯-২৫ মুঝসে শাদি করোগি (সালমান খান, অক্ষয় কুমার, প্রিয়াঙ্কা চোপড়া)। স্টার মুভিজ বেলা ১১-০৩ স্পাইডারম্যান (টোবি ম্যাগুইরে, কারস্টেন ডান্সট)। ৯-৩০ মেন ইন ব্ল্যাক (উইল স্মিথ, টমি লি জোনস)। ১১-৩০ হলো ম্যান টু (ক্রিশ্চিয়ান স্লটার)। এইচবিও সকাল ১০-৩২ নাউ ইউ সি মি। ১২-৪৭ দ্য হাঙ্গার গেমস: ক্যাচিং ফায়ার (জেনিফার লরেন্স)। ৩-৩১ রিডিক (ভিন ডিজেল, ডেভ বাতিস্তা)। ৫-৩৭ অঙ বাক। ৭-৩০ স্টেপ আপ। ৯-৩০ দ্য অ্যাডভেঞ্চার অব টিনটিন। ১১-৩৪ দ্য হবিট: অ্যান আনএক্সপেকটেড জার্নি।	4
abc স্পিডব্রেকারে গ্রামীণফোন লাউঞ্জ সন্ধ্যা ৭.২০ থেকে ৭.৫০ চিলআউটে: রক অব এজেজ কথাবন্ধু সমন্বয়ের সঙ্গে রাত ৯.০০ থেকে ১১.০০ ক্লোজআপ প্রেজেন্টস হ্যালো ৮৯২০ কথাবন্ধু কিবরিয়ার সঙ্গে রাত ১১.২০ থেকে ২.০০	4
ধানমন্ডিতে এক বেলা... যাওয়ার কথা ছিল আঁলিয়স ফ্রঁসেজে। সেখানে বিকেল সাড়ে পাঁচটায় শুরু হবে একটি চিত্র প্রদর্শনী। শিরোনাম ‘অনুভূত আলো-আঁধার’। কিন্তু হাতে যে অনেক সময়—প্রায় দুই ঘণ্টা! রিকশা তখন ধানমন্ডির বায়তুল আমান মসজিদের সামনে দিয়ে যাচ্ছিল। রুশ বিজ্ঞান ও সংস্কৃতি কেন্দ্রের লাল ভবনটা খানিক বাদে চোখে পড়তেই নেমে পড়লাম। অনেক দিন এদিকটায় আসা হয় না। গতকাল এখানে চলছিল রাশিয়াপ্রবাসী বাংলাদেশি বিজন সাহার আলোকচিত্র প্রদর্শনী। ২৪ ডিসেম্বর শেষ হয়ে যাওয়ার কথা থাকলেও তাঁর ছবিগুলোই ঝুলছে দেয়ালে। ভরদুপুরেও কয়েকজন দর্শকের দেখা মিলল। প্রদর্শনী দেখা শেষে সোজা ধানমন্ডি ৯। গন্তব্য জার্মান সাংস্কৃতিক কেন্দ্র, যার আরেক নাম গ্যেটে ইনস্টিটিউট। শিক্ষার্থীদের আনাগোনা দেখা গেল। কেউ লাইব্রেরিতে পড়ছিলেন, কেউবা আড্ডা দিচ্ছিলেন সামনের ক্যাফেতে বসে। সেখানে কোনো অনুষ্ঠান তখন চলছিল না। কাছেই রবীন্দ্রসরোবর। এখানেও ছিল না কোনো আয়োজন। তবে অনুষ্ঠানহীন রবীন্দ্রসরোবরে এক বাঁশিওয়ালার বাঁশি মন জুড়িয়ে দিল। মূল মঞ্চের কাছে একদল তরুণ গিটার বাজিয়ে গলা খুলে গাইছিলেন। গান শুনতে শুনতে হঠাৎ খেয়াল হলো, ‘এই রে, আঁলিয়সে তো যেতে হবে!’ হাতে তখন মাত্র ১৫ মিনিট! তাড়াতাড়ি একটা রিকশা করে মিরপুর রোডের ফরাসি সাংস্কৃতিক কেন্দ্র আঁলিয়স ফ্রঁসেজে। তখনো অনুষ্ঠান শুরু হয়নি। প্রায় ৩০টি চিত্রকর্মের দলগত প্রদর্শনী শুরু হবে অতিথিরা আসার পর। এর মধ্যে পরিচয় হলো অংশগ্রহণকারী দুই শিল্পী এ এস এম রাশিদুল আলম ও আল-আখির সরকারের সঙ্গে। আরও তিন অংশগ্রহণকারী হলেন আজমল হোসেন, সৈয়দ ফিদা হোসেন ও সুলতান ইশতিয়াক। কিছুক্ষণ পর এসে পৌঁছলেন উদ্বোধনী অনুষ্ঠানের অতিথিরা। ছিলেন চারুকলা বিভাগের অধ্যাপক সৈয়দ আবুল বারক আলভী, অধ্যাপক জামাল আহমেদ, জাতীয় সংসদে সংস্কৃতিবিষয়ক মন্ত্রণালয়সম্পর্কিত স্থায়ী কমিটির সভাপতি আবদুল মান্নান, আঁলিয়সের ডিরেক্টর ব্রুনো প্লাস। প্রধান অতিথি শিল্পী শাহাবুদ্দিন আহমেদ বলেন, ‘এ ধরনের প্রদর্শনী উদ্বোধন করতে বেশি যাওয়া হয় না, কারণ নিজের কাজের ক্ষতি হয়। কিন্তু এ তরুণ শিল্পীদের ছবিগুলো খুব ভালো হয়েছে। আশা করি, এরা সামনে আরও ভালো করবে।’ অনুষ্ঠান শেষে অতিথিরা ঘুরে ঘুরে ছবিগুলো দেখেন। এ সময় শিল্পী শাহাবুদ্দিন শিল্পীদের সঙ্গে ছবিগুলো নিয়ে কথা বলেন, জানান নিজের অনুভূতি। সুলতানের কাজগুলো ছিল পুরান ঢাকার খণ্ড খণ্ড চিত্র নিয়ে। আল-আখিরের চিত্রকর্মগুলো কিছুটা বিমূর্ত। রাশিদুলের কাজ ভালোবাসা, স্নেহ, সুখে আবদ্ধ শৈশবকে মনে করিয়ে দেয়। মানুষের জীবনসংগ্রাম ছিল আজমলের কাজের বিষয়। আর ফিদা আঁকতে চেয়েছেন মানুষের অস্তিত্বের রহস্যময় যাত্রার ছবি। এ প্রদর্শনী চলবে ২৩ ফেব্রুয়ারি পর্যন্ত। রোববার ছাড়া সপ্তাহের বাকি দিনগুলোতে আঁলিয়সের লা গ্যালারি ঘুরে যেতে পারেন।	4
ডিএসইর নিকুঞ্জ ভবন নিয়ে শেয়ারধারীদের ক্ষোভ রাজধানীর খিলক্ষেত নিকুঞ্জ এলাকায় ঢাকা স্টক এক্সচেঞ্জের (ডিএসই) নির্মাণাধীন ভবনের কাজ সময়মতো শেষ না হওয়ায় চরম ক্ষোভ প্রকাশ করেছেন সংস্থাটির শেয়ারধারীরা। ভবনটি নির্মাণে সম্ভাব্য যে ব্যয় ধরা হয়েছিল, এরই মধ্যে তার চেয়ে অনেক বেশি অর্থ খরচ হলেও ভবনটি এখনো পুরোপুরি ব্যবহারের উপযোগী হয়নি। প্রতিবছরই ভবনটি বাবদ খরচ বাড়ছে। রাজধানীর একটি হোটেলে গত বুধবার ডিএসইর বার্ষিক সাধারণ সভায় (এজিএম) একাধিক সদস্য বিষয়টি নিয়ে ক্ষোভ জানান। তাঁরা অবিলম্বে ভবনটির কাজ সম্পন্ন করার জন্য বর্তমান পর্ষদের কাছে দাবি জানান। স্টক এক্সচেঞ্জের মালিকানা থেকে ব্যবস্থাপনা আলাদা করা বা ডিমিউচুয়ালাইজেশনের আগে ডিএসইর সদস্যরা নামমাত্র মূল্যে ভবনটি নিজেদের মধ্যে ভাগ-বাঁটোয়ারার উদ্যোগ নেন। এমনকি সদস্যদের নামের বিপরীতে বরাদ্দপত্রও দেওয়া হয়। কিন্তু শেষ মুহূর্তে নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) হস্তক্ষেপে এ ভাগ-বাঁটোয়ারার উদ্যোগ ভেস্তে যায়। সে সময় নিয়ন্ত্রক সংস্থার পক্ষ থেকে বলা হয়, ডিমিউচুয়ালাইজেশন-পরবর্তী পূর্ণাঙ্গ পরিচালনা পর্ষদ ভবনটির বিষয়ে চূড়ান্ত সিদ্ধান্ত নেবে। কিন্তু গত বছরের ফেব্রুয়ারিতে ডিমিউচুয়ালাইজেশন-পরবর্তী ডিএসইর পূর্ণাঙ্গ পর্ষদ দায়িত্ব নিলেও ভবনটির বিষয়ে এখনো কোনো সিদ্ধান্ত নিতে পারেনি। ২০০৭ সালে এ ভবনটির নির্মাণকাজের আনুষ্ঠানিক উদ্বোধন করেছিলেন তৎকালীন তত্ত্বাবধায়ক সরকারের প্রধান উপদেষ্টা ফখরুদ্দীন আহমদ। যদিও উদ্বোধনের আগেই এটির নির্মাণকাজ শুরু হয়েছিল। তখন এটির সম্ভাব্য নির্মাণ ব্যয় ধরা হয়েছিল ১৩২ কোটি টাকা। এদিকে গত বুধবারের এজিএমে সদস্যদের প্রশ্নের পরিপ্রেক্ষিতে জানানো হয়, এখন পর্যন্ত ভবনটির ৫২ শতাংশ কাজ সম্পন্ন হয়েছে। আর তাতেই প্রায় ১৬০ কোটি টাকা খরচ হয়ে গেছে। ডিএসইর শেয়ারধারী সদস্যরা জানান, ভবনটির জন্য যেসব আধুনিক যন্ত্রপাতি আমদানি করা হয়েছে, সেগুলোর বিক্রয়োত্তর সেবার (ওয়ারেন্টি) মেয়াদ ফুরিয়ে গেলেও সেসব যন্ত্রপাতির অনেক কিছুই এখনো স্থাপন করা হয়নি। এ ছাড়া ডিমিউচুয়ালাইজেশন-পরবর্তী সময়ে ডিএসইর ব্যবসা প্রসারে কোনো ধরনের উদ্যোগ গ্রহণ না করায় অসন্তোষ প্রকাশ করেন এটির শেয়ারধারীরা। তাঁদের মতে, ডিএসইর প্রধান আয়ের উৎস হচ্ছে স্থায়ী আমানতের সুদ। এই অবস্থায় ব্যবসা সম্প্রসারণে নতুন নতুন উদ্যোগ গ্রহণের সুপারিশ করেন শেয়ারধারীরা। এ ছাড়া ডিমিউচুয়ালাইজেশনের পর কৌশলগত ও সাধারণ বিনিয়োগকারীদের কাছে বিক্রির জন্য ব্লক হিসাবে সংরক্ষিত রাখা শেয়ারধারীদের ৬০ শতাংশ শেয়ার বিক্রির উদ্যোগ নেওয়ারও দাবি জানানো হয়। ডিএসইর সভাপতি বিচারপতি সিদ্দিকুর রহমান মিয়ার সভাপতিত্বে অনুষ্ঠিত বার্ষিক সভায় পরিচালনা পর্ষদের অন্যান্য সদস্য ও শেয়ারধারীরা উপস্থিত ছিলেন।	4
বিআইডিএসের নতুন ডিজি কে এ এস মুর্শিদ রাষ্ট্রায়ত্ত গবেষণা সংস্থা বাংলাদেশ উন্নয়ন গবেষণা প্রতিষ্ঠানের (বিআইডিএস) নতুন মহাপরিচালক (ডিজি) নির্বাচিত হয়েছেন সংস্থাটির সাবেক গবেষণা পরিচালক কে এ এস মুর্শিদ। তিনি বিআইডিএসের বর্তমান মহাপরিচালক মোস্তফা কামাল মুজেরীর স্থলাভিষিক্ত হবেন। চলতি বছরের ৩১ মার্চ মুজেরীর চাকরির মেয়াদ শেষ হচ্ছে। এর পরই নতুন মহাপরিচালক দায়িত্ব গ্রহণ করবেন। গতকাল বৃহস্পতিবার সংস্থাটির ট্রাস্টি বোর্ডের সভায় নতুন মহাপরিচালকের নিয়োগ চূড়ান্ত করা হয়। বোর্ডের চেয়ারম্যান ও পরিকল্পনামন্ত্রী আ হ ম মুস্তফা কামালের সভাপতিত্বে গতকাল সকালে বিআইডিএস কার্যালয়ে এ সভা অনুষ্ঠিত হয়। সভা শেষে বিকেলে মন্ত্রীর দপ্তর থেকে পাঠানো এক সংবাদ বিজ্ঞপ্তিতে বলা হয়েছে, তিন বছরের জন্য মুর্শিদকে চুক্তিভিত্তিক নিয়োগের সিদ্ধান্ত হয়েছে। আগামী এপ্রিলে তিনি দায়িত্বভার গ্রহণ করবেন। বিআইডিএস সংশ্লিষ্ট সূত্রে জানা গেছে, মহাপরিচালক পদের জন্য কে এ এস মুর্শিদসহ চারজনের নাম ছিল। তাঁদের মধ্য থেকে শেষ পর্যন্ত মুর্শিদকে বাছাই করেছে পর্ষদ।	4
দেশের রপ্তানিতে প্রভাব পড়বে না ইউরোপীয় ইউনিয়নের (ইইউ) সঙ্গে মুক্ত বাণিজ্য চুক্তি (এফটিএ) করতে যাচ্ছে বাংলাদেশের দুই প্রতিযোগী দেশ ভারত ও ভিয়েতনাম। এ চুক্তি হলে বাংলাদেশের রপ্তানি, বিশেষ করে তৈরি পোশাকের রপ্তানি কমে যাবে বলে ধারণা করা হচ্ছিল। এমনই অবস্থায় গতকাল বৃহস্পতিবার অনুষ্ঠিত এক সেমিনারে ব্যবসায়ী, গবেষক ও সরকারের মন্ত্রীরা বলেছেন, প্রতিযোগী দুই দেশের প্রস্তাবিত এফটিএ বাংলাদেশের রপ্তানিতে প্রভাব ফেলবে না। বরং রাজনৈতিক অস্থিরতা, শ্রম অসন্তোষ, কর্মপরিবেশ উন্নয়নের মতো অভ্যন্তরীণ বিষয়গুলোই বাংলাদেশের রপ্তানির প্রধান চ্যালেঞ্জ। পোশাকশিল্প মালিকদের সংগঠন বিজিএমইএ ও বাংলাদেশ ফরেন ট্রেড ইনস্টিটিউট (বিএফটিআই) আয়োজিত ‘বাংলাদেশের রপ্তানিতে ইইউ-ভারত এবং ইইউ-ভিয়েতনাম এফটিএর সম্ভাব্য প্রভাব’ শীর্ষক সেমিনারে এসব অভিমত উঠে আসে। রাজধানীর কারওয়ান বাজারে বিজিএমইএ ভবন মিলনায়তনে সেমিনারটি অনুষ্ঠিত হয়। সেমিনারের প্রধান অতিথি বাণিজ্যমন্ত্রী তোফায়েল আহমেদ বলেন, ইইউর সঙ্গে ভারত ও ভিয়েতনাম এফটিএ করলেও বাংলাদেশ ক্ষতিগ্রস্ত হবে না। তবে সমস্যা অন্য জায়গায়। এখন অবরোধের নামে দেশে মানুষ হত্যা করা হচ্ছে। ভারত ও ভিয়েতনামে তো এসব হয় না। বিশেষ অতিথি পররাষ্ট্র প্রতিমন্ত্রী শাহরিয়ার আলম বলেন, ‘পোশাক রপ্তানির দিক থেকে আমি ভিয়েতনামকে হুমকি মনে করি না। কারণ, সেখানে যন্ত্রপাতি, পাদুকার মতো শিল্পগুলো পোশাকের চেয়েও বড়। সে কারণে ইইউর সঙ্গে এফটিএ করলে তার প্রভাব হয়তো দেশের পোশাক রপ্তানির ওপর পড়বে না। তবে অন্যান্য শিল্প ক্ষতিগ্রস্ত হতে পারে।’ শাহরিয়ার আলম বলেন, এত সম্ভাবনা থাকার পরও বাংলাদেশ এখনো একটিও এফটিএ করতে পারেনি। এখন দ্বিপক্ষীয় ও বহুপক্ষীয় এফটিএ করার দিকে মনোযোগ দেওয়ার সময় এসেছে। বিজিএমইএর সভাপতি আতিকুল ইসলাম বলেন, বাংলাদেশের রপ্তানির প্রধান বাজারই হলো ইইউ। সেখানে বাংলাদেশ জিএসপি সুবিধা পায়। তবে ইইউ এখন একদিকে জিএসপি সুবিধার পরিমাণ কমাচ্ছে, অন্যদিকে পাকিস্তান, শ্রীলঙ্কা ও মিয়ানমারকে জিএসপি প্লাস সুবিধা দিচ্ছে। এ অবস্থায় নতুন নতুন বাজার সৃষ্টি, রপ্তানি পণ্যে বৈচিত্র্য আনা, উচ্চমূল্যের পণ্য উৎপাদন করতে না পারলে প্রতিযোগিতায় টিকে থাকা কঠিন হয়ে পড়বে। সেমিনারে মূল প্রবন্ধ উপস্থাপন করে বিএফটিআইয়ের ভারপ্রাপ্ত প্রধান নির্বাহী মোস্তফা আবিদ খান বলেন, ইইউতে বাংলাদেশের প্রধান রপ্তানি পণ্য পোশাক হলেও ভারত ও ভিয়েতনামের প্রধান পণ্য তা নয়। তবে তাদের প্রধান ১০ রপ্তানি পণ্যে পোশাকও আছে। বাংলাদেশের মোট রপ্তানির ৫৫ শতাংশই যায় ইউরোপীয় ইউনিয়নভুক্ত (ইইউ) দেশগুলোতে। আবার ইইউতে রপ্তানির ক্ষেত্রে ভারত ও ভিয়েতনামকে ৯ শতাংশের বেশি শুল্ক দিতে হয়। বাংলাদেশকে কোনো শুল্ক দিতে হয় না। এই অবস্থায় ভারত ও ভিয়েতনাম ইইউর সঙ্গে এফটিএ করলে তারাও শুল্কমুক্ত সুবিধা পাবে। এটা বাংলাদেশের নিট পোশাক ও পাদুকা রপ্তানির ক্ষেত্রে হুমকি হয়ে দেখা দিতে পারে। তবে বাংলাদেশে ইইউর কার্যালয়ের বাণিজ্য উপদেষ্টা জিল্লুল হাই রাজী বলেন, ভারত কিংবা ভিয়েতনামের সঙ্গে ইইউর এফটিএ হলেও বাংলাদেশ ক্ষতিগ্রস্ত হবে না। কারণ, দুটি দেশই এখন পোশাকের বাইরে অন্যান্য পণ্যের রপ্তানির দিকে বেশি মনোযোগী। পলিসি রিসার্চ ইনস্টিটিউটের (পিআরআই) নির্বাহী পরিচালক আহসান এইচ মনসুর বলেন, ‘ভারতের ব্যাপারে আমি শঙ্কিত নই। আমার শঙ্কা ভিয়েতনামকে নিয়ে। কারণ, এফটিএ করতে পারলে তারা রপ্তানি কয়েক গুণ বাড়িয়ে ফেলবে। এর প্রভাব পড়বে বাংলাদেশের রপ্তানিতে।’ বিএফটিআইয়ের সাবেক প্রধান নির্বাহী মজিবুর রহমান বলেন, ‘ভিয়েতনাম কোনোভাবেই আমাদের পোশাকের প্রতিদ্বন্দ্বী না। কারণ, তারা উচ্চমূল্যের পোশাক প্রস্তুত ও রপ্তানি করে। আমরা নিম্নমূল্যের পোশাক রপ্তানি করি। আমাদের প্রধান হুমকি ভারত ও কম্বোডিয়া।’ বিজিএমইএর সহসভাপতি রিয়াজ-বিন-মাহমুদের সঞ্চালনায় সেমিনারে সাবেক বাণিজ্যসচিব সোহেল আহমেদ, এনবিআরের সদস্য নাসির উদ্দিন, বাংলাদেশ উন্নয়ন গবেষণা সংস্থার (বিআইডিএস) জ্যেষ্ঠ গবেষক নাজনীন আহমেদ, সম্মিলিত গার্মেন্টস শ্রমিক ফেডারেশনের সভাপতি নাজমা আক্তার প্রমুখ বক্তব্য দেন।	4
ভালোবাসা দিবসের ব্যবসা জমেনি ভালোবাসার আবেদন চিরন্তন। তবে বিশ্ব ভালোবাসা দিবসে সেই ভালোবাসার প্রকাশটা যেন একটু বেশিই। বিশেষ এই দিনে প্রিয় মানুষকে ভালো লাগার অনুভূতি জানাতে অনেকেই কেনেন ফুল, কার্ড, চকলেটসহ নানা উপহার। তাই এ সময়টায় বেশ জমে ওঠে ফুল ও উপহারসামগ্রীর ব্যবসা। তবে দেশের চলমান রাজনৈতিক অবস্থায় ভালোবাসা দিবসকেন্দ্রিক এ ব্যবসাগুলো এবার অন্য বছরের মতো জমেনি। ব্যবসায়ীরা পণ্যের সম্ভার সাজিয়ে বসে থাকলেও ক্রেতার ভিড় না থাকায় বেচাবিক্রি অনেক কম দোকানগুলোতে। রাজধানীর শাহবাগ, হাতিরপুল, বেইলি রোড, ধানমন্ডি, পল্টন এলাকা ঘুরে এমনটাই দেখা গেছে। প্রতিবছর পয়লা ফাল্গুন আর ভালোবাসা দিবসের অপেক্ষায় থাকেন শাহবাগের ফুলের ব্যবসায়ীরা। উৎসবমুখর এই সময়টাতে বেড়ে যায় ফুলের কেনাবেচা। শাহবাগ ফুল ব্যবসায়ী কল্যাণ সমিতির সভাপতি বাবুল প্রসাদ জানান, গত বছর পয়লা ফাল্গুন ও ভালোবাসা দিবস উপলক্ষে সারা দেশে ৮-৯ কোটি টাকার ফুলবাণিজ্য হয়েছিল। কিন্তু এ বছর তা কমে সাড়ে ৩-৪ কোটিতে নেমে আসার শঙ্কা তৈরি হয়েছে। ফুল ব্যবসায়ী কল্যাণ সমিতির হিসাবে শাহবাগে খুচরা ফুল বিক্রির দোকান রয়েছে ৫০টির মতো। গত বুধবার শাহবাগের এসব খুচরা বিক্রেতার কয়েকজনের সঙ্গে কথা বলে জানা যায়, অবরোধ-হরতালে প্রতিনিয়ত তাঁরা লোকসান গুনছেন। স্বাভাবিক সময়ে গড়ে প্রতিটি দোকানের দৈনিক বিক্রি ছিল যেখানে ৮-১০ হাজার টাকা, বর্তমানে তা কমে ৩-৪ হাজার টাকায় নেমে এসেছে। ফুল ব্যবসায়ী লিটন মিয়া বলেন, ‘সচরাচর যে দামে ফুল বিক্রি করতাম, এখন তার চাইতে কম দামে বিক্রি করতে হচ্ছে। কোনোমতে থাকা-খাওয়ার টাকা ওঠানোর চেষ্টা করছি।’ ব্যবসায়ীরা জানান, বিক্রি না-ও হতে পারে, এমন আশঙ্কায় তাঁরা দোকানে ফুলই আনছেন কম পরিমাণে। কিন্তু সেগুলোও অবিক্রীত থাকছে। পয়লা ফাল্গুন ও ভালোবাসা দিবসে যদি ব্যবসা না হয়, তাহলে তাঁদের অনেকেরই পুঁজি হারাতে হবে। বাবুল প্রসাদ আরও বলেন, ফুলের উৎপাদন হয়েছে যথেষ্ট। কিন্তু পরিবহন খরচ বেশি এবং ঠিকমতো পরিবহন না হওয়ায় অনেক টাকার ফুল নষ্ট হচ্ছে। যে ফুল উৎপাদন হয়েছে, তার ৬০ শতাংশ এবার অবিক্রীত থেকে যেতে পারে। ব্যবসায়ীরা বলছেন, অবরোধ-হরতালের কারণে পয়লা ফাল্গুন এবং ভালোবাসা দিবসেও আগের তুলনায় ব্যবসা কম হবে। তাই ভবিষ্যৎ নিয়েই অনিশ্চয়তায় আছেন তাঁরা। কার্ড ও উপহার: ভালোবাসা দিবসের শুভেচ্ছা জানাতে এখনো ক্রেতাদের প্রথম পছন্দ কার্ড। হাতিরপুলে হল-মার্কের একটি বিক্রয়কেন্দ্রে গিয়ে দেখা যায় বিভিন্ন আকার ও দামের কার্ডের পসরা। এখানে আরও আছে লাল হৃদয় বা রেড হার্ট, বিভিন্ন আকারের পুতুল, উপহার ব্যাগ ও বাক্স, শোপিস, পারফিউম। বিক্রয়কেন্দ্রটির স্বত্বাধিকারী জাকির হোসেন বলেন, ‘ভালোবাসা দিবসের ব্যবসা মূলত তিন দিনের। ১৮ বছর ধরে এ ব্যবসা করছি, এত খারাপ অবস্থায় কখনো পড়তে হয়নি। ৬ লাখ টাকার পণ্য দোকানে তুলেছি। গত বছর এই সময়ে প্রতিদিন ২ লাখ টাকার বেশি বিক্রি হতো। এ বছর ১ লাখও হবে বলে মনে হয় না।’ কিছুটা ভিন্ন কথা শোনা গেল হাতিরপুলের আর্চিস গ্যালারির স্বত্বাধিকারী শরিফুদ্দিন ইকবালের কথায়। তিনি বলেন, ‘হরতাল-অবরোধ তো আর ভালোবাসার প্রকাশকে আটকে রাখতে পারে না। তাই ব্যবসা খারাপ এটা বলব না, তবে পরিস্থিতি স্বাভাবিক থাকলে আরও ভালো হতো।’ ভালোবাসা দিবসকে কেন্দ্র করে ৫০ রকমের বেশি উপহারের পসরা বিক্রি হচ্ছে আর্চিসের এই বিক্রয়কেন্দ্রে। এসবের মধ্যে আছে কার্ড, হাতঘড়ি, পাথরের বিভিন্ন দুল ও গয়না, সুগন্ধি মোমবাতি, মানিব্যাগ, টাই, মগ, লাভ চকলেট, উপহার ব্যাগ প্রভৃতি। আর্চিসের কার্ডের দাম পড়বে ১০০–১২০০ টাকা। কার্ডের পাশাপাশি ভালো বিক্রি হওয়া বিভিন্ন আকারের সুগন্ধি মোমবাতির দাম ১০০–৬০০ টাকা। পল্টন এলাকার বিভিন্ন দোকান ঘুরে ভালোবাসা দিবসের কার্ডের দেখাও মিলেছে। আজাদ প্রোডাক্টস, আইডিয়াল প্রোডাক্টস, রয়েল কার্ডস ইত্যাদি দোকানে ভালোবাসা দিবসের কার্ড বিক্রি হচ্ছে। এগুলোর দাম ৭০ থেকে ৩০০ টাকা।	4
২০২০ সালে প্রবৃদ্ধি ৮ শতাংশে নেওয়ার লক্ষ্য ২০২০ সালে মোট দেশজ উৎপাদনে (জিডিপি) প্রবৃদ্ধি ৮ শতাংশে উন্নীত করতে চায় সরকার। সপ্তম পঞ্চবার্ষিক পরিকল্পনার প্রাথমিক খসড়া দলিলে এ লক্ষ্য ধরা হয়েছে। গতকাল বৃহস্পতিবার সপ্তম পঞ্চবার্ষিক পরিকল্পনা প্রণয়ন-সংক্রান্ত জাতীয় স্টিয়ারিং কমিটির সভায় জিডিপি প্রবৃদ্ধির কাঙ্ক্ষিত প্রাথমিক লক্ষ্যমাত্রার একটি সম্ভাব্য চিত্র তুলে ধরে পরিকল্পনা মন্ত্রণালয়। পরিকল্পনা কমিশনে অনুষ্ঠিত এ সভায় সভাপতিত্ব করেন পরিকল্পনামন্ত্রী আ হ ম মুস্তফা কামাল। সভায় স্টিয়ারিং কমিটির অন্য সদস্যরা উপস্থিত ছিলেন। সভায় জিডিপি প্রবৃদ্ধির লক্ষ্যমাত্রা কোন বছর কত ধরা হবে, তা নিয়ে পরিকল্পনা মন্ত্রণালয় প্রাথমিক খসড়া উপস্থাপন করে। তাতে দেখা গেছে, ২০১৫-১৬ অর্থবছরে ৬ দশমিক ৬ শতাংশ, ২০১৬-১৭ অর্থবছরে ৬ দশমিক ৮ শতাংশ, ২০১৭-১৮ অর্থবছরে ৭ দশমিক ২ শতাংশ, ২০১৮-১৯ অর্থবছরে ৭ দশমিক ৬ শতাংশ এবং ২০১৯-২০ অর্থবছরে ৮ শতাংশে উন্নীত করার লক্ষ্য রয়েছে। তবে এ লক্ষ্যমাত্রা সরকারের প্রেক্ষিত পরিকল্পনার সঙ্গে সামঞ্জস্যপূর্ণ নয়। প্রেক্ষিত পরিকল্পনায় ২০১৯-২০ অর্থবছরে জিডিপি প্রবৃদ্ধির লক্ষ্য ধরা হয়েছে ৯ দশমিক ৭ শতাংশ।	4
কানাডায় রপ্তানি বাড়ানো সম্ভব উত্তর আমেরিকার দেশ কানাডা ২০১৩ সালে মোট ৪৭ হাজার ৬০০ কোটি ডলারের পণ্য আমদানি করে। পাঁচ বছর ধরেই দেশটির আমদানি ৭ শতাংশ হারে বাড়ছে। এই সুযোগ কাজে লাগিয়ে পণ্যের রপ্তানি বাড়াতে পারে বাংলাদেশ। রাজধানীর মতিঝিলে মেট্রোপলিটন চেম্বার (এমসিসিআই) ভবন মিলনায়তনে গতকাল বৃহস্পতিবার ‘কানাডায় রপ্তানি’ শীর্ষক এক কর্মশালায় বক্তারা এসব কথা বলেন। যৌথভাবে কর্মশালাটির আয়োজন করে এমসিসিআই ও কানাডার ট্রেড ফেসিলিটেশন অফিস (টিএফও)। অনুষ্ঠানে ঢাকায় নিযুক্ত কানাডার রাষ্ট্রদূত বেনওয়া পিয়েরে লাঘামে বলেন, বাংলাদেশ স্বল্পোন্নত দেশ (এলডিসি) হিসেবে কানাডায় শুল্কমুক্ত সুবিধা পাচ্ছে। ফলে বাংলাদেশের রপ্তানি বাড়ানোর অনেক সুযোগ রয়েছে। তিনি জানান, কানাডার উদ্যোক্তারা বাংলাদেশে বিনিয়োগ বাড়াতে চান। এ ক্ষেত্রে সরাসরি ও যৌথ বিনিয়োগের জন্য সুযোগ চান তাঁরা। যৌথভাবে বিনিয়োগের জন্য কানাডার উদ্যোক্তাদের সঙ্গে যোগাযোগ বাড়াতে এ-দেশীয় ব্যবসায়ীদের আহ্বান জানান তিনি। এমসিসিআইয়ের সভাপতি সৈয়দ নাসিম মঞ্জুর বলেন, অগ্রাধিকারমূলক বাজার সুবিধার (জিএসপি) আওতায় কানাডায় শুল্কমুক্ত পণ্য রপ্তানির সুযোগ রয়েছে বাংলাদেশের। এ সুযোগ নিয়ে বিভিন্ন পণ্যের রপ্তানি বাড়ানো সম্ভব। অনুষ্ঠানে মূল প্রবন্ধে টিএফও কানাডার প্রকল্প ব্যবস্থাপক জাকি মুন্সি জানান, ২০১৩ সালে কানাডা বাংলাদেশ থেকে যত পণ্য আমদানি করে তার মধ্যে ২৭ শতাংশই ছিল ওভেন, নিট পোশাক ও অন্যান্য বস্ত্র। কানাডায় পোশাক রপ্তানি আরও বাড়ানো সম্ভব। অন্যদিকে কানাডা যত পাদুকা, হিমায়িত খাদ্য ও চিংড়ি আমদানি করে তার মাত্র ৪ শতাংশ যায় বাংলাদেশ থেকে। আসবাব, সিরামিক এবং সবজিও বাংলাদেশ থেকে রপ্তানি হয় সামান্য পরিমাণে। অথচ এসব পণ্য কানাডা যেমন বেশি আমদানি করে, আবার বাংলাদেশেও প্রচুর উৎপাদিত হয়। ফলে একটু নজর দিলেই কানাডায় এসব পণ্যের রপ্তানি বাড়ানো সম্ভব। অনুষ্ঠানে জানানো হয়, ২০১২-১৩ অর্থবছরে এ দেশে কানাডার প্রত্যক্ষ বিনিয়োগ (এফডিআই) এসেছিল ৪ কোটি ৪০ লাখ ডলারের বেশি। ২০১৩-১৪ অর্থবছরে এর পরিমাণ কমে দাঁড়ায় ১ কোটি ৫০ লাখে।	4
বিদেশ ভ্রমণে নগদ পাঁচ হাজার ডলার নেওয়া যাবে বিদেশ ভ্রমণে এখন থেকে প্রতিবার পাঁচ হাজার ডলার পর্যন্ত নগদ নেওয়া যাবে। বিভিন্ন পক্ষের দাবির পরিপ্রেক্ষিতে এই সিদ্ধান্ত নিয়েছে বাংলাদেশ ব্যাংক। বাংলাদেশ ব্যাংক গত বুধবার এ-সংক্রান্ত একটি নির্দেশনা জারি করে প্রয়োজনীয় ব্যবস্থা নিতে বৈদেশিক মুদ্রা লেনদেনকারী ব্যাংকগুলোর কাছে তা পাঠিয়েছে। প্রসঙ্গত, এত দিন নগদ সর্বোচ্চ তিন হাজার ডলার পর্যন্ত নেওয়ার সুযোগ ছিল। বাংলাদেশ ব্যাংকের নির্দেশনা অনুযায়ী, বিদেশ ভ্রমণের জন্য একজন ব্যক্তি বছরে সর্বোচ্চ ১২ হাজার ডলার খরচ করতে পারেন। তবে প্রতি ভ্রমণে সার্কভুক্ত দেশে সর্বোচ্চ পাঁচ হাজার ডলার ও অন্য দেশগুলোতে সর্বোচ্চ সাত হাজার ডলার খরচ করা যাবে। এত দিন কোনো অবস্থায় নগদে তিন হাজার ডলারের বেশি সঙ্গে নেওয়ার সুযোগ ছিল না।	4
মানি লন্ডারিং রোধে ময়মনসিংহে টাস্কফোর্স অবৈধ হুন্ডি, বিদেশে অর্থ পাচার এবং মানি লন্ডারিং তৎপরতা প্রতিরোধ ও দমনে নতুন আঞ্চলিক টাস্কফোর্স গঠন করা হয়েছে। এটি হচ্ছে ময়মনসিংহ আঞ্চলিক টাস্কফোর্স। অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগ সম্প্রতি এ বিষয়ে একটি প্রজ্ঞাপন জারি করেছে। এত দিন চট্টগ্রাম, রাজশাহী, বগুড়া, খুলনা, বরিশাল, সিলেট ও রংপুরে সাতটি আঞ্চলিক টাস্কফোর্স ছিল। এ ব্যাপারে বাংলাদেশ ব্যাংকের নির্বাহী পরিচালক ও মুখপাত্র মাহফুজুর রহমান প্রথম আলোকে বলেন, ‘দেশের যত জায়গায় বাংলাদেশ ব্যাংকের কার্যালয় রয়েছে, তত জায়গায় আঞ্চলিক টাস্কফোর্স রয়েছে। ময়মনসিংহে নতুন কার্যালয় হওয়ার পর নতুন টাস্কফোর্সও হয়েছে।’ নিজস্ব প্রতিবেদক	4
অর্থনীতিতে অপূরণীয় ক্ষয়ক্ষতি হচ্ছে টানা অবরোধ-হরতাল ও ভয়াবহ সহিংসতা-নাশকতায় অর্থনীতির সর্বত্র অপূরণীয় ক্ষয়ক্ষতি হচ্ছে। শিল্পকারখানার উৎপাদন, পণ্য সরবরাহ, আমদানি-রপ্তানি বাণিজ্যে বিঘ্ন ঘটছে। ক্ষুদ্র ব্যবসায়ীরা অর্থনৈতিক সংকটে নিপতিত। দরিদ্র কৃষকেরাও উৎপাদিত পণ্য বাজারজাত করতে না পেরে নিঃস্ব হয়ে পড়ছেন। দেশের বর্তমান পরিস্থিতিতে ১৬ জন অর্থনীতিবিদ গতকাল শুক্রবার এক বিবৃতিতে এ প্রতিক্রিয়া জানিয়েছেন। তাঁরা বলেন, রাজনৈতিক অস্থিতিশীলতার সুযোগে বিভিন্ন জঙ্গিগোষ্ঠীও তাদের কর্মকাণ্ড চালানোর সুযোগ পায়। এ অবস্থায় অর্থনীতিবিদেরা উসকানিমূলক বক্তব্য দেওয়া থেকে বিরত থাকতে এবং দেশের স্বাধীনতা ও সার্বভৌমত্ব অক্ষুণ্ন রেখে আলোচনার মাধ্যমে রাজনৈতিক স্থিতিশীলতা প্রতিষ্ঠা করতে সংশ্লিষ্ট সব রাজনৈতিক শক্তির প্রতি উদ্বাত্ত আহ্বান জানান। একই সঙ্গে অর্থনীতিবিদেরা সন্ত্রাস-নাশকতাসহ জনবিরোধী কর্মকাণ্ড বন্ধে সরকারকে আরও কঠোর ব্যবস্থা নেওয়ার পরামর্শ দিয়েছেন। বিবৃতিদাতাদের মধ্যে রয়েছেন কাজী খলীকুজ্জমান আহমদ, মোহাম্মদ ফরাসউদ্দিন, খোন্দকার ইব্রাহীম খালেদ, ফরিদ উদ্দিন আহমেদ, আশরাফ উদ্দিন চৌধুরী, জায়েদ বখ্ত, মোস্তফা কামাল মুজেরী, আবুল বারকাত, মসিহ্ মালিক চৌধুরী।	4
বড় তিন বাজারেই কমেছে রপ্তানি তৈরি পোশাকের বড় বাজার মার্কিন যুক্তরাষ্ট্রে ১১ মাস ধরে রপ্তানি প্রবৃদ্ধিতে নিম্নমুখী ধারা থেকে বের হতে পারছে না বাংলাদেশ। অন্যদিকে চলতি অর্থবছরের প্রথম সাত মাসে কানাডায় পোশাক রপ্তানি কমেছে সাড়ে ১৩ শতাংশ। জার্মানিতেও প্রবৃদ্ধি ঋণাত্মক। তুরস্ক, চিলি ও মেক্সিকোর বাজারেও একই অবস্থা। যুক্তরাষ্ট্র, জার্মানি ও কানাডা এই তিন বাজারে গত ২০১৩-১৪ অর্থবছরে ১ হাজার ৫২ কোটি ডলারের পোশাক রপ্তানি হয়। এই আয় সে সময়ের ২ হাজার ৪৪৯ কোটি ডলারের পোশাকের রপ্তানির ৪২ শতাংশ। এ ছাড়া রপ্তানির পরিমাণের দিক থেকে যুক্তরাষ্ট্র ও জার্মানি যথাক্রমে প্রথম ও দ্বিতীয় অবস্থানে। রপ্তানি উন্নয়ন ব্যুরো (ইপিবি) ও তৈরি পোশাক মালিকদের সংগঠন বিজিএমইএ এমন তথ্যই দিয়েছে। তাদের দেওয়া তথ্যানুসারে, চলতি অর্থবছরের প্রথম সাত মাসে অর্থাৎ জুলাই-জানুয়ারিতে তৈরি পোশাকের রপ্তানি আয় ১ হাজার ৪৪৪ কোটি ডলার। এর মধ্যে যুক্তরাষ্ট্রে ২৯৩, জার্মানি ২৫৪ ও কানাডায় ৫১ কোটি ডলার। এ ক্ষেত্রে গত অর্থবছরের একই সময়ের চেয়ে পোশাক রপ্তানি যুক্তরাষ্ট্রে ৩ দশমিক ৫৯, জার্মানিতে শূন্য দশমিক ৩৮ ও কানাডায় ১৩ দশমিক ৫২ শতাংশ কমেছে। অন্যদিকে তুরস্কে ২৯ দশমিক ৩০ শতাংশ কমে রপ্তানি ২৬ কোটি ডলারে দাঁড়িয়েছে। সব মিলিয়ে আলোচ্য সময়ে পোশাক রপ্তানিতে প্রবৃদ্ধি হয়েছে মাত্র ১ দশমিক ৯২ শতাংশ। তৈরি পোশাকশিল্প মালিকেরা বলছেন, বর্তমান রপ্তানির নিম্ন প্রবৃদ্ধি সঙ্গে রাজনৈতিক অস্থিরতা যোগ হওয়ায় ঘোলাটে অবস্থার সৃষ্টি হয়েছে। এখন কাজ পাওয়ার ভরা মৌসুম হলেও বিদেশি ক্রেতারা বাংলাদেশে আসছেন না। ফলে স্বাভাবিক সময়ের চেয়ে ক্রয়াদেশ ৩০-৫০ শতাংশ কমে গেছে। ক্রয়াদেশ বাতিলের ঘটনাও ঘটছে। এ অবস্থা চলতে থাকলে গত অর্থবছরে পোশাক রপ্তানিতে যে ১৩ দশমিক ৮৬ শতাংশ প্রবৃদ্ধি হয়েছিল, এবার সেটিও ধরে রাখা সম্ভব হবে না। জানতে চাইলে বিজিএমইএর সহসভাপতি মো. শহিদউল্লাহ আজিম প্রথম আলোকে বলেন, ‘রানা প্লাজা ধসের পর অনেক ক্রেতা প্রতিষ্ঠানই বাংলাদেশে কাজ দেওয়া কমিয়ে দেয়। ক্রেতাদের জোট অ্যাকর্ড ও অ্যালায়েন্সের কারখানা পরিদর্শনের পুরো সময়টা তারা পর্যবেক্ষণ করে। তবে পরিদর্শনের ফলাফল ইতিবাচক হওয়ায় ক্রেতাদের মধ্যে আবার আস্থা ফিরে আসে। গত ডিসেম্বরে আয়োজিত অ্যাপারেল সামিটে ক্রেতারা বার্তা দিয়েছিল, তারা আমাদের আবার কাজ দেবে।’ বর্তমান রাজনৈতিক পরিস্থিতির দিকে ইঙ্গিত করে বিজিএমইএর সহসভাপতি বলেন, ‘যে অবস্থা চলছে তাতে রপ্তানি নয়, আমাদের টিকে থাকাই মুশকিল।’ তিনি বলেন, ‘ক্রয়াদেশ পেলে ব্যাংকে ঋণপত্র খুলে প্যাকিং ক্রেডিট নিয়ে মালিকেরা শ্রমিকদের বেতন দেন। তবে এখন কাজই কম দিচ্ছেন ক্রেতারা। এমনটা চললে দু-তিন মাস পর অনেক কারখানার কাছেই কোনো কাজ থাকবে না।’ অন্য এক প্রশ্নের জবাবে শহিদউল্লাহ আজিম বলেন, ‘রানা প্লাজা ধসের পর ওয়ার্ল্ড ডিজনি বাংলাদেশ থেকে ৫০ কোটি ডলারের ক্রয়াদেশ ফিরিয়ে নেয়। এখন পর্যন্ত ব্র্যান্ডটির কাছ থেকে পুরোটা আমরা ফিরিয়ে আনতে পারিনি। আসলে একবার ক্রেতারা মুখ ফিরিয়ে নিলে তাদের ফেরানো খুব কঠিন।’ প্রতিযোগী ভারত ও ভিয়েতনাম এগিয়ে: যুক্তরাষ্ট্রের বাজারে বাংলাদেশ থেকে গত বছর অর্থাৎ ২০১৪ সালের জানুয়ারি-ডিসেম্বরে ৪৮৩ কোটি ডলারের পোশাক রপ্তানি হয়। এই আয় ২০১৩ সালের ৪৯৪ কোটি ডলারের চেয়ে ২ দশমিক ২৯ শতাংশ কম। গত বছরের দ্বিতীয় মাস থেকেই এই বাজারে রপ্তানিতে ঋণাত্মক প্রবৃদ্ধি হচ্ছে। বাংলাদেশের রপ্তানি কমলেও বিভিন্ন দেশ থেকে পোশাক আমদানি ঠিকই বাড়িয়েছে যুক্তরাষ্ট্র। বাংলাদেশসহ বিভিন্ন দেশ থেকে ২ হাজার ৫৬৪ বর্গমিটারের সমপরিমাণ মোট ৮ হাজার ১৭৮ কোটি ডলারের তৈরি পোশাক আমদানি করেছে যুক্তরাষ্ট্র। যা ২০১৩ সালের চেয়ে ৭ হাজার ৯৭৯ কোটি ডলারের চেয়ে আড়াই শতাংশ বেশি। ফলে প্রবৃদ্ধির বিচারে বাজারটিতে বাংলাদেশের ভিয়েতনাম, ভারত ও মেক্সিকো এগিয়ে গেছে। অবশ্য রপ্তানি প্রবৃদ্ধি কমলেও যুক্তরাষ্ট্রে তৈরি পোশাকের বাজার হিস্যায় ইন্দোনেশিয়ার সঙ্গে যৌথভাবে তৃতীয় অবস্থানে উঠে এসেছে বাংলাদেশ। উভয় দেশই যুক্তরাষ্ট্রের বাজারের ৫ দশমিক ৯১ শতাংশ দখল করে আছে। আর প্রথম দুই অবস্থানে আছে যথাক্রমে চীন ৩৬ দশমিক ৪৩ ও ভিয়েতনাম ১১ দশমিক ৩৩ শতাংশ। ইউএস ডিপার্টমেন্ট অব কমার্স অফিস অব টেক্সটাইল অ্যান্ড অ্যাপারেলে (অটেক্সা) ৫ ফেব্রুয়ারি প্রকাশিত পরিসংখ্যানে এমন তথ্যই উঠে এসেছে। এতে উল্লেখ করা হয়, গত বছর যুক্তরাষ্ট্রের বাজারে বাংলাদেশ ১৬০ কোটি ৯৭ লাখ বর্গমিটার সমপরিমাণ তৈরি পোশাক রপ্তানি করেছে। তার আগের বছর এই পরিমাণ ছিল ১৬৯ কোটি বর্গমিটার। সেই হিসাবেও প্রবৃদ্ধি কমেছে ৪ দশমিক ৮৯ শতাংশ। অন্যদিকে ২০১৪ সালে যুক্তরাষ্ট্রে রপ্তানি হওয়া ৮ হাজার ১৭৮ কোটি ডলারের মধ্যে চীনের ২ হাজার ৯৭৯ কোটি ডলার। তার পরের অবস্থানে আছে ভিয়েতনাম, ৯২৬ কোটি ডলার। যৌথভাবে তৃতীয় ইন্দোনেশিয়া ও বাংলাদেশ। আর চতুর্থ ও পঞ্চম অবস্থানে আছে মেক্সিকো ও ভারত। দেশ দুটির রপ্তানি যথাক্রমে ৩৭৩ ও ৩৪০ কোটি ডলার। পরিমাণে এখনো কম হলেও ভারত যুক্তরাষ্ট্রের বাজারে এগিয়ে যাচ্ছে। আলোচ্য সময়ে ভারতের প্রবৃদ্ধি হয়েছে ৫ দশমিক ৮৯ শতাংশ। ২০১৩ সালে ছিল ৫ দশমিক ৬১ শতাংশ। অন্যদিকে পরিমাণের দিক থেকে শীর্ষ দশে থাকা রপ্তানিকারক দেশগুলোর মধ্যে সর্বোচ্চ প্রবৃদ্ধি ভিয়েতনামের, ১৪ শতাংশ। এদিকে শুরু যুক্তরাষ্ট্র নয়, চলতি অর্থবছরের প্রথমার্ধে বিভিন্ন দেশে পোশাক রপ্তানিতে বাংলাদেশের চেয়ে ভারত ও ভিয়েতনাম এগিয়ে গেছে। আলোচ্য সময়ে বাংলাদেশের প্রবৃদ্ধি যেখানে মাত্র ২ দশমিক ৩৮ শতাংশ, সেখানে ভারত ও ভিয়েতনামের প্রবৃদ্ধি যথাক্রমে ৯ দশমিক ৯৬ এবং ৪ দশমিক ৪৭ শতাংশ। গত বুধবার বিজিএমইএ আয়োজিত এক মতবিনিময় সভায় সংগঠনের সভাপতি আতিকুল ইসলাম এমন তথ্যই জানান। যোগাযোগ করা হলে আতিকুল ইসলাম বৃহস্পতিবার প্রথম আলোকে বলেন, ‘তাদের উৎপাদন ব্যয় কম। একই সঙ্গে তাদের দেশে ব্যবসা করার অনুকূল পরিবেশ আছে, রাজনৈতিক অস্থিরতা নেই। ফলে আমরা ব্যবসা ও পরিবেশগত প্রতিযোগিতার দিক থেকে হেরে যাচ্ছি। ক্রেতারা ভারত ও ভিয়েতনামের দিকে ছুটছেন। তাদের রপ্তানি বাড়ছে। আমাদেরটা কমছে।’ পোশাক খাতের ভবিষ্যৎ কী জানতে চাইলে বিজিএমইএ সভাপতি বলেন, ‘আমরা কিন্তু আবার ঘুরে দাঁড়ানোর আশা করেছিলাম। কিন্তু রাজনৈতিক অস্থিরতায় আমাদের বড় ধাক্কা খেতে হলো। শিগগিরই পরিস্থিতির উন্নতি না হলে এই শিল্পের ভবিষ্যৎ কী, তা সবাই অনুমান করতে পারবেন। ধ্বংস।’ জানতে চাইলে ঢাকা বিশ্ববিদ্যালয়ের অর্থনীতি বিভাগের অধ্যাপক এম এম আকাশ বলেন, তাজরীন ফ্যাশনসের অগ্নিকাণ্ড, রানা প্লাজা ধস ও ২০১৩ সালের রাজনৈতিক অস্থিরতার পরও পোশাক রপ্তানিতে এখনো ২ শতাংশের কাছাকাছি প্রবৃদ্ধি আছে। এই পরিসংখ্যানটি যদি সত্য হয়, অবশ্যই তা বিস্ময়কর ঘটনা। আর এটি প্রমাণ করে, বাংলাদেশে সুশাসন ও রাজনৈতিক অস্থিরতা থাকলে অর্থনীতি কতটা শক্তিশালী হতো। কারণ, অপেক্ষাকৃত কম মানের পণ্য সবচেয়ে কম দামে বিশ্বের আর কোনো দেশ দিতে পারে না। এম এম আকাশ আরও বলেন, ‘বর্তমানে একধরনের “জরুরি” অবস্থা চলছে। ক্রেতারা দেশে আসছে না। তাই টিকে থাকতে হলে পোশাকমালিকদের আগ্রাসী বিপণনে নামতে হবে। একই সঙ্গে বাজার বহুমুখীকরণেও যেতে হবে তাদের।	4
প্রাপ্ত তথ্যের চেয়ে অনেক বেশি অর্থ পাচার হচ্ছে চট্টগ্রাম বিশ্ববিদ্যালয়ের অর্থনীতি বিভাগের অধ্যাপক মইনুল ইসলাম। বাংলাদেশে ঋণখেলাপি, অর্থ পাচারের মতো অর্থনৈতিক দুর্বৃত্তায়নের কুপ্রভাব নিয়ে দীর্ঘদিন ধরে গবেষণা করছেন। দেশে ঋণখেলাপির সংখ্যা বৃদ্ধি ও সার্বিক অর্থনৈতিক ব্যবস্থা নিয়ে প্রথম আলোর সঙ্গে কথা বলেছেন তিনি প্রথম আলো: সাম্প্রতিক সময়ে বহুজাতিক ব্যাংক এইচএসবিসির মাধ্যমে কর ফাঁকি দিয়ে অর্থ পাচারের ঘটনা বিশ্বজুড়ে আলোড়ন সৃষ্টি করেছে। ব্যাপারটিকে আপনি কীভাবে মূল্যায়ন করেন? মইনুল ইসলাম: শুধু এইচএসবিসি নয়, বহুজাতিক সব ব্যাংকই এ ধরনের দুর্নীতির সঙ্গে জড়িত। যেসব তথ্য ফাঁস হওয়ার কারণে এত সমালোচনা হচ্ছে, সেটাকে আমি ‘পুরো বরফখণ্ডের সামান্য অংশ’ বলব। আন্তর্জাতিক এসব ব্যাংকের মাধ্যমে পুঁজি পাচার এখন অনেকটাই সহজ হয়ে গেছে। প্রথম আলো: এইচএসবিসির এ তালিকায় বাংলাদেশি নাগরিকদেরও তথ্য রয়েছে, বিষয়টিকে কীভাবে দেখেন? মইনুল ইসলাম: বাংলাদেশি নাগরিকদের টাকা পাচারের যে তথ্য পাওয়া গেছে, এটাকে আমি তেমন বড় কোনো অঙ্ক মনে করি না। এর চেয়ে অনেক বেশি পরিমাণ অর্থ বাংলাদেশ থেকে পাচার হয়ে যাচ্ছে। বর্তমানে এক কোটির বেশি বাংলাদেশি নাগরিক বিশ্বের বিভিন্ন দেশ থেকে অবৈধভাবে হুন্ডির মাধ্যমে টাকা পাঠাচ্ছেন। আবার দেশ থেকে প্রভাবশালী ব্যক্তিরা ব্যাংক থেকে ঋণ নিয়ে সে টাকা আর শোধ করছেন না। এ টাকার বেশির ভাগই অবৈধভাবে বিদেশে পাঠানো হচ্ছে। হুন্ডির মাধ্যমে ‘সমান্তরাল ব্যাংকিং’ ব্যবস্থা চালানো হচ্ছে। সে ক্ষেত্রে ব্যবহার করা হচ্ছে এইচএসবিসির মতো ব্যাংকগুলোকে। প্রথম আলো: বাংলাদেশ থেকে বাইরে টাকা কীভাবে বেশি পাচার হচ্ছে? মইনুল ইসলাম: বাংলাদেশ থেকে ঋণ নিয়ে যে টাকা বাইরে পাচার হচ্ছে, তারই একটা অংশ আবার প্রবাসীদের মাধ্যমে দেশেও আসছে। কারণ, প্রবাসীদের পাঠানো টাকা বা রেমিট্যান্স নিয়ে সরকার কোনো প্রশ্ন করে না। মালয়েশিয়ার সেকেন্ড হোম প্রকল্পে রাজনীতিবিদ, শিল্পপতি, আমলা—সবাই পাচার করা টাকা দিয়েই বাড়ি কিনছেন। গণমাধ্যমে সম্প্রতি প্রকাশিত খবর অনুযায়ী, এ দেশে কর্মরত ভারতীয় নাগরিকদের মাধ্যমে ৫০০ কোটি ডলার অবৈধভাবে ওই দেশে পাঠানো হয়েছে। বাংলাদেশে বিনিয়োগকারী বিভিন্ন বহুজাতিক প্রতিষ্ঠানের লভ্যাংশের একটা বড় অংশ অবৈধভাবেই বিদেশে পাচার হচ্ছে। প্রথম আলো: ব্যাংকিং ব্যবস্থা এখন কেমন চলছে? মইনুল ইসলাম: দেশের ব্যাংকগুলোয় এখন অলস টাকার পরিমাণ বাড়ছে। বাংলাদেশ ব্যাংকের হিসাব অনুযায়ী দেশের ব্যাংকগুলোয় এখন ১ লাখ ৩০ হাজার কোটি টাকা অলস পড়ে আছে। একদিকে ব্যাংকে টাকা অলস পড়ে আছে, অন্যদিকে নতুন বিনিয়োগ প্রত্যাশিত হারে হচ্ছে না। বার্ষিক প্রবৃদ্ধিও তাই ৬ শতাংশের ঘরে ঘুরপাক খাচ্ছে। ব্যাংকগুলোয় ‘ইন্টারেস্ট স্প্রেড’ অর্থাৎ আমানতের সুদ ও ঋণের সুদের পার্থক্য ৫ থেকে ৭ শতাংশ, কোনো কোনো ক্ষেত্রে তা ৮ শতাংশ। এত বেশি সুদ হারের পার্থক্য বিশ্বের আর কোনো দেশে নেই। বাংলাদেশ ব্যাংকের এটা কোনোভাবেই অনুমোদন করা উচিত নয়। প্রথম আলো: বাংলাদেশ ব্যাংকের সর্বশেষ হিসাবে খেলাপি ঋণের পরিমাণ আবার বেড়েছে, কী করণীয় মনে করেন? মইনুল ইসলাম: ৫০ হাজার কোটি টাকার খেলাপি ঋণের যে হিসাব বাংলাদেশ ব্যাংক দিচ্ছে, প্রকৃত পরিমাণ এর চেয়ে অনেক বেশি। অবলোপন করা ঋণ আর মন্দ ঋণগুলোর সুদ-আসলসহ হিসাব করা হলে তার পরিমাণ হবে কমপক্ষে দুই লাখ কোটি টাকা। এ ক্ষেত্রে বাংলাদেশ ব্যাংকের নিয়ন্ত্রণক্ষমতার দুর্বলতা আছে। বাংলাদেশ ব্যাংক সামাজিক খাতের উন্নয়নে জোর দিচ্ছে, কিন্তু প্রভাবশালী ব্যক্তিরা অবৈধভাবে কোটি কোটি টাকা দেশের বাইরে পাঠিয়ে দিচ্ছেন, সে বিষয়ে তেমন কিছুই করতে পারছে না। ঋণখেলাপিদের একটা বড় অংশ আবার দেশের দুই প্রধান রাজনৈতিক দল-ঘনিষ্ঠ হওয়ায় তাঁদের বিরুদ্ধে ব্যবস্থা নেওয়া কঠিন হয়ে পড়েছে। প্রথম আলো: মুদ্রা পাচার বন্ধে কী করা যেতে পারে? মইনুল ইসলাম: যে টাকা দেশ থেকে পাচার হয়ে যাচ্ছে, তা এ দেশের সাধারণ জনগণের টাকা। প্রভাবশালী ঋণখেলাপিদের বিরুদ্ধে বাংলাদেশ ব্যাংককেই মূল ব্যবস্থা নিতে হবে, তবে এ ক্ষেত্রে সরকারের রাজনৈতিক সদিচ্ছা গুরুত্বপূর্ণ। সরকারের উচ্চপর্যায় থেকে যদি সিদ্ধান্ত নেওয়া হয় যে বড় ঋণখেলাপিদের কোনোভাবেই ছাড় দেওয়া হবে না, তাহলেই তাঁদের বিচার করা সম্ভব। মালয়েশিয়া এমনকি পাকিস্তানেও ঋণখেলাপিদের বিরুদ্ধে দেশগুলোর সরকারই উদ্যোগ নিয়েছে। প্রথম আলো: প্রভাবশালী ঋণখেলাপিদের বিচার করতে আইনিভাবে কিছু করণীয় আছে কি না? মইনুল ইসলাম: যুদ্ধাপরাধীদের বিচারে যেমন আলাদা করে আন্তর্জাতিক ট্রাইব্যুনাল গঠন করা হয়েছে, তেমনি ঋণখেলাপিদের বিচারে পৃথক ট্রাইব্যুনাল গঠন করতে হবে। দেশের বেশির ভাগ ঋণখেলাপির অবস্থান ঢাকা ও চট্টগ্রামে, সব মিলে তাঁদের সংখ্যা ২০০-এর বেশি নয়। ঢাকায় তিনটি আর চট্টগ্রামে একটি ট্রাইব্যুনাল গঠন করে এসব ব্যক্তির বিচার করতে হবে। প্রতিটি ব্যাংকের শীর্ষ ১০ খেলাপির তালিকা তৈরি করে বিচারের মাধ্যমে তাঁদের জেলের ভাত খাওয়ানো ছাড়া এটা বন্ধ করা সম্ভব নয়। প্রথম আলো: অর্থঋণ আদালতের মাধ্যমেও কি এসব ব্যক্তির বিচার করা সম্ভব নয়? মইনুল ইসলাম: অর্থঋণ আদালতের অভিজ্ঞতা বাংলাদেশে ভালো নয়। অর্থঋণ আদালতের মাধ্যমে জারি করা আদেশের ৫ শতাংশ সিদ্ধান্তও বাস্তবায়ন হয়নি। তাই বিশেষ ট্রাইব্যুনাল গঠন করে বিচারপ্রক্রিয়া দ্রুত ও শাস্তি নিশ্চিত করতে হবে। ১৯৯৭ সালে সাবেক রাষ্ট্রপতি বিচারপতি সাহাবুদ্দীন আহমদের উদ্যোগে দেউলিয়া আদালতেও ঋণখেলাপিদের বিচার করার উদ্যোগ নেওয়া হয়েছিল। ২০০২ সাল থেকে দেউলিয়া আদালতও সম্পূর্ণ অকার্যকর করে রাখা হয়েছে। প্রথম আলো: অর্থ পাচারের সঙ্গে কর ফাঁকি দেওয়ার বিষয়টিও জড়িত। মইনুল ইসলাম: সরকারি হিসাব অনুযায়ী দেশে কোটিপতি নাগরিকের সংখ্যা ৫০ হাজারের বেশি। আর কোটি টাকার বেশি কর প্রদানকারী নাগরিকের সংখ্যা ১০০-ও পার হয়নি। এ পরিসংখ্যান থেকেই বোঝা যায়, দেশের এক বিরাটসংখ্যক জনগোষ্ঠী কর-জালের আওতায় নেই। তাঁরা ১০ শতাংশ জরিমানা দিয়ে কালোটাকা সাদা করছেন, বিদেশে পাঠিয়ে বিনিয়োগ করছেন, অ্যাপার্টমেন্ট কিনছেন, কিন্তু কর দিচ্ছেন না। দেশে কর আদায়ের সবচেয়ে বড় খাত হলো মূল্য সংযোজন কর ও আবগারি শুল্ক অর্থাৎ পরোক্ষ কর। প্রত্যক্ষ কর বৃদ্ধি না হওয়ার বড় কারণ প্রভাবশালী ব্যক্তিরা তাঁদের আয় গোপন করছেন। এর জন্য দেশের দুর্নীতিবাজ কর প্রশাসনও দায়ী। সাক্ষাৎকারটি নিয়েছেন আশরাফুল ইসলাম	4
সিরাজগঞ্জে পেট্রলবোমা, নিহত ১ বিএনপির নেতৃত্বাধীন ২০-দলীয় জোটের ডাকা টানা অবরোধের মধ্যে গতকাল শনিবার সিরাজগঞ্জে সিএনজিচালিত অটোরিকশায় দুর্বৃত্তদের ছোড়া পেট্রলবোমায় এক যাত্রী নিহত হয়েছেন। এ ঘটনায় দগ্ধ হন চালকসহ অপর পাঁচজন। আর ফেনীতে এক হিউম্যান হলারচালক দগ্ধ হয়েছেন পেট্রলবোমায়। এ ছাড়া ঢাকা বিশ্ববিদ্যালয় এলাকায় ককটেল বিস্ফোরণে আহত হয়েছেন দুই সংবাদকর্মী। গতকাল রাত পৌনে একটা পর্যন্ত ১২টি যানবাহনে আগুন দেওয়া হয়েছে। এর মধ্যে ঢাকা ও নারায়ণগঞ্জের রূপগঞ্জে দুটি যাত্রীবাসী বাসে আগুন এবং সিলেটে একটি যাত্রীবাহী বাস ও ঝিনাইদহে একটি গরুবোঝাই ট্রাকে পেট্রলবোমা নিক্ষেপ করা হয়। এসব ঘটনায় কেউ হতাহত হননি। এ ছাড়া গতকাল লক্ষ্মীপুরের একটি সিমেন্টবোঝাই কাভার্ড ভ্যান ও দুটি অটোরিকশা এবং সিরাজগঞ্জের উল্লাপাড়ায় একটি অটোরিকশায় আগুন দেয় দুর্বৃত্তরা। বরিশালের গৌরনদীতে লঞ্চে পেট্রলবোমা হামলায় আহত হয়েছেন দুজন। ৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে ৬ জানুয়ারি থেকে টানা অবরোধ চলছে ২০ দলের ডাকে। তবে এর দুই দিন আগে থেকেই শুরু হয় সহিংসতা। গত ২৭ দিনের এই সহিংসতায় এ পর্যন্ত নিহত হয়েছেন ৪৩ জন। আগুন দেওয়া হয়েছে ৩৭১টি যানবাহনে এবং ভাঙচুর করা হয় আরও ৪৩৫টি। রাজধানীর চিত্র: অবরোধের ২৬তম দিনে গতকাল বেলা দুইটার দিকে রাজধানীতে জগন্নাথ বিশ্ববিদ্যালয়ের বিজ্ঞান অনুষদ চত্বরে একটি ককটেলের বিস্ফোরণ ঘটিয়েছে দুর্বৃত্তরা। এর আগে সকাল ১০টার দিকে ঢাকা জেলা দায়রা জজ আদালতের সামনের সড়কে সদরঘাট-গাবতলী পথে যাতায়াতকারী একটি বাসে আগুন দিয়েছে দুর্বৃত্তরা। রাত আটটার দিকে ঢাকা বিশ্ববিদ্যালয়ের ছাত্র-শিক্ষক কেন্দ্রের (টিএসসি) সামনে ককটেল বিস্ফোরণে আহত হন বেসরকারি টিভি চ্যানেল মাছরাঙার প্রতিবেদক জাহিদুল সেলিম (৩৩) ও ক্যামেরাম্যান মোয়াজ্জেম হোসেন (৩২)। জাহিদুলের কপাল ও মোয়াজ্জেমের পা ঝলসে গেছে। এ সময় পথচারীরা শরীফ জামান ও জাহিদ নামের দুই যুবককে ধরে পিটুনি দিয়ে পুলিশে সোপর্দ করে। আহত দুই সংবাদকর্মী ও হামলাকারী সন্দেহে আটক দুই যুবককে পুলিশি পাহারায় ঢাকা মেডিকেল কলেজ হাসপাতালে ভর্তি করা হয়েছে। শাহবাগ থানার ওসি সিরাজুল ইসলাম বলেন, গণপিটুনির শিকার দুই যুবককে জিজ্ঞাসাবাদ করা হচ্ছে। আটক শরীফ জামান নিজেকে ঢাকা বিশ্ববিদ্যালয়ের মার্কেটিং বিভাগের ছাত্র বলে জানিয়েছেন। ঢাকার সাভারের উলাইল এলাকায় রাত নয়টার দিকে মো. সুজন (১৮) নামে এক বাসযাত্রী দগ্ধ হয়েছেন। তাঁকে ঢাকা মেডিকেলের বার্ন ইউনিটে ভর্তি করা হয়েছে। সুজনের বাড়ি ফরিদপুরের সালথায়। বিকাশ পরিবহনের ভাড়া করা লাক্সারি পরিবহনের একটি বাস থেকে যাত্রী নামানোর সময় এ ঘটনা ঘটে। বাসটি ফরিদপুর থেকে ঢাকায় আসছিল। তবে বাসের কোনো ক্ষতি হয়নি। ঢাকার বাইরের চিত্র: সিরাজগঞ্জ-কড্ডা সড়কের রামগাতীতে অটোরিকশায় দুর্বৃত্তদের ছোড়া পেট্রলবোমায় একজন নিহত এবং চালকসহ অপর পাঁচজন অগ্নিদগ্ধ হয়েছেন। পুলিশ জানায়, গতকাল রাত নয়টার দিকে কড্ডা থেকে একটি অটোরিকশা সিরাজগঞ্জ শহরে আসছিল। অটোরিকশাটি পৌর শহরের রামগাতী এলাকায় পৌঁছলে দুর্বৃত্তরা তাতে পেট্রলবোমা ছুড়ে পালিয়ে যায়। মুহূর্তেই অটোরিকশাটিতে আগুন ধরে যায়। এ সময় চালকসহ ছয়জন গুরুতর আহত হন। এলাকাবাসী তাঁদের উদ্ধার করে সিরাজগঞ্জ জেনারেল হাসপাতালে নেওয়ার পথে কুঞ্জু লাল দাসের ছেলে গণেশ দাস (৪২) মারা যান। তাঁর বাড়ি পৌর এলাকার বানিয়াপট্টি মহল্লায়। এ ঘটনায় চালক বাড়াকান্দির সায়েম উদ্দীন, যাত্রী শহরের মিরপুর মহল্লার সুবীর কুন্ডু, আলহাজ উদ্দীন, কান্দাপাড়া গ্রামের রকিবুল ইসলাম ও খোকসাবাড়ী এলাকার আবু সাঈদকে সিরাজগঞ্জ জেনারেল হাসপাতালে ভর্তি করা হয়। পরে আবু সায়েম ও আলহাজ উদ্দিনকে ঢাকায় পাঠানো হয়েছে। সদর থানার ভারপ্রাপ্ত কর্মকর্তা হাবিবুল ইসলাম জানান, অটোরিকশাটি উল্টে চাপা পড়ে ঘটনাস্থলে একজন নিহত হন। ঢাকা-চট্টগ্রাম মহাসড়কের ফেনী বাইপাস অংশের মোহাম্মদ আলী বাজারে গতকাল রাত আটটার দিকে দুর্বৃত্তরা একটি যাত্রীবাহী হিউম্যান হলারে পেট্রলবোমা নিক্ষেপ করে। এতে গাড়িচালক আবুল কাশেমের (৪৫) মুখমণ্ডলসহ শরীরের কিছু অংশ দগ্ধ হয়। তাঁকে স্থানীয় লোকজন উদ্ধার করে দ্রুত ফেনী সদর হাসপাতালে ভর্তি করান। তিনি ফেনী সদর উপজেলার ধর্মপুর ইউনিয়নের জোয়ারকাছাড় গ্রামের অধিবাসী। ঝিনাইদহ শহরের চুয়াডাঙ্গা বাসস্ট্যান্ড এলাকায় গতকাল সন্ধ্যা সাতটার দিকে ঢাকাগামী গরুবোঝাই একটি ট্রাকে তিনটি পেট্রলবোমা নিক্ষেপ করে দুর্বৃত্তরা। এতে ট্রাকে আগুন ধরে যায়। এ সময় ঘটনাস্থলে ফায়ার সার্ভিসের কর্মী ও স্থানীয় লোকজন পৌঁছে পানি ছিটিয়ে আগুন নিয়ন্ত্রণে আনেন। ওই ঘটনার পর যুবলীগ-ছাত্রলীগের নেতা-কর্মীরা শহরের কে পি বসু সড়কে জেলা বিএনপির কার্যালয়ে অগ্নিসংযোগ করেন। আগুনে কার্যালয়টির কিছু অংশ পুড়ে যায়। পরে বিক্ষুব্ধ নেতা-কর্মীরা শহরের হাটের রাস্তায় অবস্থিত জেলা বিএনপির সাধারণ সম্পাদক আবদুল মালেকের বাড়িতে হামলা ও ভাঙচুর করেন। একই সময়ে জেলা বিএনপির সভাপতি সাবেক সাংসদ মসিউর রহমানের মালিকানাধীন মুক্তসমাজ মার্কেটের ব্যবসাপ্রতিষ্ঠানেও হামলা চালিয়ে ভাঙচুর করা হয়। খুলনা মেট্রোপলিটন পুলিশের (কেএমপি) কমিশনারের কার্যালয়ে দুটি ককটেলের বিস্ফোরণ ঘটায় দুর্বৃত্তরা। কেএমপি কমিশনার নিবাস চন্দ্র মাঝি জানান, রাত সাড়ে নয়টার তাঁর তিনতলার কক্ষের সামনে বিস্ফোরণের ওই ঘটনা ঘটে। ওই সময়ে তিনি কক্ষের ভেতরে ছিলেন। প্রায় একই সময়ে খুলনা নগরের লবণচোরা এলাকায় থেমে থাকা একটি কয়লাবোঝাই ট্রাকে অগ্নিসংযোগ করা হয়। নারায়ণগঞ্জের রূপগঞ্জে যাত্রীবাহী একটি বাসে আগুন দিয়েছে অবরোধ-সমর্থনকারীরা। প্রত্যক্ষদর্শী ও পুলিশ জানায়, ভোর সাড়ে ছয়টার দিকে ঢাকা-সিলেট মহাসড়কের উপজেলার ভুলতা এলাকায় গ্লোরী পরিবহন নামের একটি যাত্রীবাহী বাসে যাত্রী তোলার সময় অবরোধ-সমর্থনকারীরা আগুন ধরিয়ে দেয়। সিরাজগঞ্জের উল্লাপাড়ায় যাত্রীবেশে একটি অটোরিকশায় উঠে পেট্রল ঢেলে আগুন দেয় দুর্বৃত্তরা। গতকাল বেলা দুইটার দিকে এ ঘটনা ঘটে। এ ঘটনার পর পালিয়ে যাওয়ার সময় গ্রামবাসী ইউসুফ আলী (৪০) নামের এক ব্যক্তিকে আটক করে পুলিশে সোপর্দ করেছে। সিলেটে একটি যাত্রীবাহী বাসে পেট্রলবোমা নিক্ষেপ করেছে দুর্বৃত্তরা। প্রত্যক্ষদর্শীরা জানান, সিলেটের কদমতলী বাস টার্মিনাল থেকে একটি বাস কয়েকজন যাত্রী নিয়ে জাফলং যাচ্ছিল। বাসটি বিকেল সাড়ে পাঁচটার দিকে সোবহানীঘাট মোড় দিয়ে যাওয়ার সময় রাস্তায় বাসে ওঠার জন্য হাত উঁচু করে দুই যুবক। বাসটি থামলে দরজার কাছাকাছি এসে যাত্রীদের বাস থেকে নামতে বলে তারা। কিন্তু যাত্রীরা নামার আগেই যুবকেরা পেট্রলবোমা নিক্ষেপ করে পালিয়ে যায়। বোমাটি বিস্ফোরণের সঙ্গে সঙ্গে তিন যাত্রীসহ চালক দ্রুত নেমে যান। লক্ষ্মীপুরে সিমেন্টবোঝাই একটি কাভার্ড ভ্যান ও দুটি অটোরিকশায় আগুন দিয়েছে দুর্বৃত্তরা। প্রত্যক্ষদর্শীরা জানান, শনিবার ভোররাতে ১০-১২ জনের একদল দুর্বৃত্ত সদর উপজেলার পোদ্দার বাজারে দাঁড়িয়ে থাকা সিমেন্টবোঝাই কাভার্ড ভ্যানে আগুন ধরিয়ে দেয়। এতে কাভার্ড ভ্যানের সামনের অংশ পুড়ে যায়। প্রায় একই সময়ে জকসিন-পোদ্দার বাজার সড়কের ওয়াইদপুর এলাকায় দুটি সিএনজিচালিত অটোরিকশায় আগুন দেয় দুর্বৃত্তরা। এ ছাড়া, গতকাল রাত সাড়ে আটটার দিকে লক্ষ্মীপুরের কমলনগর উপজেলার হাজিরহাট বাজারের মেঘনা সিনেমা হল এলাকায় রামগতি-লক্ষ্মীপুর আঞ্চলিক মহাসড়কে দৃর্বৃত্তরা সিএনজিচালিত একটি অটোরিকশায় অগ্নিসংযোগ করে। চট্টগ্রাম নগরের সিরাজদ্দৌলা সড়কের দিদার মার্কেট এলাকায় গতকাল বেলা একটার দিকে ৮-১০টি ককটেলের বিস্ফোরণ ঘটে। এ সময় সেখান থেকে জামায়াতের এক কর্মীকে আটক করে পুলিশ। এরপর পাশের চন্দরপুরা দারুল উলুম মাদ্রাসায় অভিযান চালিয়ে আরও ৩৫ জনকে পুলিশ আটক করে। রাজশাহীতে হরতালের সমর্থনে জামায়াত-শিবিরের বের করা মিছিল থেকে পুলিশকে লক্ষ্য করে বোমা ছোড়া হয়েছে। নগরের বোয়ালিয়া থানার ভারপ্রাপ্ত কর্মকর্তা (ওসি) আলমগীর হোসেন বলেন, সকাল সাড়ে ১০টার দিকে নগরের রাজারহাতা এলাকায় লোকনাথ স্কুলের সামনে ঝটিকা মিছিল বের করেন জামায়াত-শিবিরের ১৪-১৫ জন কর্মী। পুলিশ তাঁদের দুই দিক থেকে ঘিরে ফেললে তাঁরা পুলিশের গাড়ি লক্ষ্য করে বোমা হামলা চালান। তাঁদের ছোড়া দুটি হাতবোমা পুলিশের গাড়ির সামনে পড়ে বিস্ফোরিত হয়। এ সময় পুলিশ নওশাদ আলী ও সাইফুল ইসলাম নামে শিবিরের দুই কর্মীকে আটক করে। বরিশালের গৌরনদী উপজেলার ঢাকা-গৌরনদী নৌরুটে গত শুক্রবার রাতে ঢাকাগামী লঞ্চ এমভি মানসীতে পেট্রলবোমার হামলা চালিয়েছে দুর্বৃত্তরা। এতে দুই যাত্রী আহত হন। লঞ্চের কেরানি মো. হুমায়ুন কবির জানান, লঞ্চটি ১২০-১৩০ জন যাত্রী নিয়ে আড়িয়াল খাঁর শাখানদী পালরদীর তীর ঘেঁষে যাচ্ছিল। এ সময় বিকট শব্দ শোনা যায়। ওপরে গিয়ে দেখা যায়, নদীর তীর থেকে দুর্বৃত্তদের ছোড়া পেট্রলবোমায় লঞ্চে আগুন ধরে গেছে। পরে লঞ্চের কর্মী ও যাত্রীরা আগুন নিভিয়ে ফেলেন। এ ঘটনায় মামলা হয়েছে। গতকাল দুপুর ১২টার দিকে সাত-আটজনের একদল দুর্বৃত্ত নোয়াখালী শহরের দত্তেরহাট এলাকায় বিদ্যুৎ উন্নয়ন বোর্ডের ৩৩ কেভিএ সাব-স্টেশনের ফটকের সামনে গিয়ে ফটকের পকেট গেটে তালা ঝুলিয়ে দেয়। এ সময় তারা ফটকের দুই পাশে দুটি ককটেলের বিস্ফোরণ ঘটায়। পরে পুলিশ তালা ভেঙে পকেট গেট খুলে দেয়। গতকাল বেলা ১১টার দিকে ককটেলের বিস্ফোরণ ঘটে সিরাজগঞ্জ শহরের বাহিরগোলা সড়কে পিডিবির আবাসিক নির্বাহী প্রকৌশলীর কার্যালয়ের সামনে। কিশোরগঞ্জে রাত সোয়া নয়টায় আবাসিক বিদ্যুৎ সরবরাহ কেন্দ্রে ককটেল বিস্ফোরণের ঘটনা ঘটেছে। [প্রতিবেদন তৈরিতে সহযোগিতা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা]	1
পোড়া যানবাহন প্রতীকী কফিন নিয়ে মানববন্ধন আগুনে পোড়া বাস, পেট্রলবোমায় দগ্ধ প্রতীকী রোগী ও নিহত ব্যক্তির প্রতীকী কফিন নিয়ে মানববন্ধন কর্মসূচি পালন করেছে সড়ক পরিবহন মালিক-শ্রমিক ঐক্য পরিষদ। গতকাল শনিবার জাতীয় প্রেসক্লাবের সামনে আয়োজিত এই মানববন্ধনে পরিবহন খাতের নেতা ও শ্রমিকেরা অংশ নেন। বিএনপির নেতৃত্বাধীন ২০-দলীয় জোটের ডাকা টানা অবরোধ ও হরতালে যানবাহন জ্বালাও-পোড়াও এবং পরিবহন শ্রমিক হত্যার প্রতিবাদে এই মানববন্ধন কর্মসূচি পালন করা হয়। কর্মসূচিতে আনা প্রতীকী কফিনের গায়ে লেখা ছিল ‘আমার কী অপরাধ, আমাকে পুড়িয়ে মারল কেন? প্রতীকী দগ্ধ শ্রমিকের আকুতি, ‘আমি হরতাল ও অবরোধকারীদের পেট্রলবোমার শিকার।’ পোড়া বাসের গায়ে লেখা ছিল ‘আমিও হরতাল-অবরোধের নৃশংসতার শিকার হয়ে অঙ্গার হয়ে অকেজো।’ মানববন্ধনে বক্তৃতা করেন বাংলাদেশ সড়ক পরিবহন মালিক-শ্রমিক ঐক্য পরিষদের আহ্বায়ক খন্দকার এনায়েত উল্যাহ ও সদস্যসচিব ওসমান আলীসহ অন্য নেতারা।	1
ক্যামেরুনে ১২৩ বোকো হারাম জঙ্গিকে হত্যা ক্যামেরুনের উত্তরাঞ্চলে প্রতিবেশী দেশ চাদের সেনাবাহিনী বোকো হারামের ১২৩ জন জঙ্গিকে হত্যা করেছে। লড়াইয়ে তাদেরও তিন সেনা নিহত এবং ১২ সেনা আহত হয়েছে। গত শুক্রবার চাদের সামরিক বাহিনী এ কথা জানিয়েছে। খবর রয়টার্সের। চাদের সামরিক বাহিনীর এক বিবৃতিতে বলা হয়, গত বৃহস্পতি ও শুক্রবার কট্টর ইসলামপন্থী ওই জঙ্গিরা নাইজেরিয়ার সীমান্তবর্তী ক্যামেরুনের শহর ফোটোকলের কাছে হামলা চালায়। নাইজেরিয়ার শহর গামবরুতে নিজেদের অবস্থান থেকে বোকো হারাম মাত্র আধা কিলোমিটার দূরের ক্যামেরুনের শহর ফোটোকলে হামলা করে। গত বুধবার ক্যামেরুনের নিরাপত্তা বাহিনীর একজন জ্যেষ্ঠ কর্মকর্তাও নিশ্চিত করেন, নাইজেরিয়ায় বোকো হারামের দখলে থাকা শহরের বিপরীতে ক্যামেরুন সেনা মোতায়েন করেছে। এলাকাটি চাদ সীমান্তের কাছে অবস্থিত। আগে চাদ জঙ্গি সংগঠন বোকো হারামের বিরুদ্ধে বৃহত্তর আঞ্চলিক জোট গঠনের আহ্বান জানায়। বোকো হারামের অব্যাহত হুমকির মুখে দেশটি গত ১৭ জানুয়ারি প্রতিবেশী ক্যামেরুনে সেনা ও সামরিক যান মোতায়েন করে। চাদের প্রেসিডেন্ট উদ্রিস দেবি বোকো হারামের দখল থেকে চাদ লেকে অবস্থিত নাইজেরিয়ার কৌশলগত শহর বাগার দখল নেওয়ারও আশা প্রকাশ করেন। শুক্রবার ইথিওপিয়ায় আঞ্চলিক জোট আফ্রিকান ইউনিয়নের সম্মেলনে সংস্থাটি বোকো হারামকে দমনে পাঁচ দেশের সমন্বয়ে সাড়ে সাত হাজার সেনার আঞ্চলিক বাহিনী গঠনের আহ্বান জানায়। জাতিসংঘের মহাসচিব বান কি মুনও সেনা মোতায়েনের এই প্রস্তাবকে সমর্থন জানিয়েছেন। গতকাল শনিবার আফ্রিকান ইউনিয়নের সম্মেলনে তিনি বলেন, এই সন্ত্রাসী গোষ্ঠীকে আঞ্চলিক ও আন্তর্জাতিক সহযোগিতার মাধ্যমে মোকাবিলা করা উচিত।	1
ব্যক্তিগত গাড়িসহ ১৯২ বোতল বিয়ার উদ্ধার মানিকগঞ্জের সিঙ্গাইর উপজেলার জয়মন্টপ বাসস্ট্যান্ড এলাকায় একটি ব্যক্তিগত গাড়িতে তল্লাশি চালিয়ে গত শুক্রবার ১৯২ বোতল বিয়ার উদ্ধার করেছে পুলিশ। গাড়িটি স্থানীয় সাংসদ মমতাজ বেগমের ব্যক্তিগত সহকারী ওবায়দুর রহমান ব্যবহার করতেন বলে জানা গেছে। ওবায়দুর সিঙ্গাইরে মাদকের বড় ব্যবসায়ী বলে জানিয়েছেন সিঙ্গাইর থানা-পুলিশের এক কর্মকর্তাসহ স্থানীয় যুবলীগের একাধিক নেতা। ওবায়দুর এসব অভিযোগ অস্বীকার করলেও গাড়িটি ব্যবহার করার কথা স্বীকার করেছেন। ঢাকা ও মানিকগঞ্জ জেলা-পুলিশ সূত্রে জানা গেছে, রাজধানীর মহাখালী থেকে একটি ব্যক্তিগত গাড়িতে বিপুল পরিমাণ বিয়ার, ফেনসিডিল ও ইয়াবা বড়ি সিঙ্গাইরের জয়মন্টপ যাবে—এ খবর পেয়ে গত শুক্রবার রাতে ঢাকা জেলার অতিরিক্ত পুলিশ সুপার আশরাফুল আজীম সাভারের হেমায়েতপুর এলাকায় অবস্থান নেন। ঢাকা-আরিচা মহাসড়কের হেমায়েতপুর হয়ে মাদকের ওই চালানটি জয়মন্টপ বাসস্ট্যান্ডে জাফর স্টোরে যাওয়ার কথা ছিল। তিনি গাড়িটি আটক করতে ব্যর্থ হয়ে মানিকগঞ্জের পুলিশ সুপারকে বিষয়টি জানান। পরে পুলিশ সুপার বিধান ত্রিপুরার নির্দেশে সিঙ্গাইর থানার উপপরিদর্শক (এসআই) শহীদুল ইসলাম সরদার রাত সাড়ে ১০টার দিকে জয়মন্টপ থেকে গাড়িটি আটক করেন। এর আধা ঘণ্টা পর সেখানে যান থানার পরিদর্শক (তদন্ত) এম এ হক। এম এ হক জানান, তিনি ঘটনাস্থলে গিয়ে তল্লাশি চালিয়ে গাড়ি থেকে আট বাক্স বিয়ার উদ্ধার করেন। ওই সব বাক্সে মোট ১৯২ বোতল বিয়ার ছিল। কাউকে আটক করতে না পারায় মাদকসহ গাড়িটি পরিত্যক্ত অবস্থায় উদ্ধার দেখিয়ে এসআই শহীদুল ইসলাম সরদার গতকাল সিঙ্গাইর থানায় মামলা করেন। তবে নাম প্রকাশে অনিচ্ছুক প্রত্যক্ষদর্শীরা জানান, আটকের সময় ওই গাড়ির চালক কহিনূর এবং জাফর স্টোরের মালিক জাফর হোসেনসহ আরও এক ব্যক্তিকে তাঁরা ওই গাড়িতে দেখেছেন। জয়মন্টপ বাসস্ট্যান্ড বণিক সমিতির সাধারণ সম্পাদক সেলিম রেজা জানান, গাড়িটি আটকের কয়েক মিনিটের মধ্যে তাঁরা জাফরসহ তিনজনকে দ্রুত ওই এলাকা ছাড়তে দেখেছেন। জয়মন্টপের লোকজনসহ সিঙ্গাইর থানা যুবলীগের একাধিক নেতা-কর্মী জানান, দীর্ঘদিন ধরে জাফর মাদক ব্যবসা করে আসছেন। তাঁর দোকানে ফাস্টফুড বিক্রির আড়ালে মূলত নানা ধরনের মাদক বিক্রি হয়ে থাকে। কিন্তু ভয়ে তাঁকে কেউ কিছু বলতে সাহস পান না। কারণ জাফর সাংসদ মমতাজ বেগমের ব্যক্তিগত সহকারী ওবায়দুর রহমানের আত্মীয় এবং প্রতিবেশী। ওবায়দুর রহমান বলেন, ‘বিয়ারসহ আটক গাড়িটি আমি ভাড়া নিয়ে ব্যবহার করতাম। মাদক ব্যবসার সঙ্গে আমার কোনো সম্পৃক্ততা নেই।’ তবে এ ব্যাপারে কথা বলতে জাফর হোসেনের সঙ্গে যোগাযোগ করা হলে তিনি ফোন ধরেননি।	1
৩ হাজার ৭৪ জনের বিরুদ্ধে মামলা, গ্রেপ্তার ৭ দিনাজপুরের পার্বতীপুরে চিড়াকুটা আদিবাসীপল্লিতে হামলা, লুটপাট, অগ্নিসংযোগ ও শ্লীলতাহানির ঘটনায় গৃহবধূ নীলিমা হেমব্রম বাদী হয়ে ৩ হাজার ৭৪ জনের বিরুদ্ধে পার্বতীপুর থানায় মামলা দায়ের করেছেন। দিনাজপুরের আদিবাসী নেতা ভিক্টর লাকড়া জানান, মামলা দায়েরের আগে সংশ্লিষ্ট এলাকার অধীন চার্চের দায়িত্বপ্রাপ্ত ফাদার সরেজমিনে গ্রামটি পরিদর্শন করেন। পরে দিনাজপুরের বিশপের সঙ্গে আলোচনা করেন। এসব কারণে আদিবাসীদের পক্ষে মামলা করতে কিছুটা দেরি হয়েছে। পার্বতীপুর মডেল থানার ভারপ্রাপ্ত কর্মকর্তা (ওসি) মাহমুদুল আলম জানান, সাঁওতাল পল্লিতে লুটপাট ও অগ্নিসংযোগের ঘটনায় ৩ হাজার ৭৪ জনের বিরুদ্ধে গত বৃহস্পতিবার মামলা হয়েছে। মামলা দায়েরের পর পুলিশ শুক্রবার রাত থেকে এলাকার বিভিন্ন গ্রামে অভিযান চালিয়ে সাতজনকে গ্রেপ্তার করেছে। গ্রেপ্তার ব্যক্তিরা হলেন মোশারফ হোসেন (৩৪), এমরান আলী (২৩), শামসুল হক (৪৮), হাসান আলী (৪০), মামুন মণ্ডল (২০), মোক্তার শাহ (৪০) ও এরশাদ আলী (১৯)। তাঁদের গতকাল বিকেলে বিচারিক হাকিম আদালতের মাধ্যমে জেলহাজতে পাঠানো হয়েছে। মামলার তদন্ত কর্মকর্তা থানার পরিদর্শক (তদন্ত) মো. আবদুর রাজ্জাক জানান, পুলিশ গতকাল পর্যন্ত সাঁওতালদের লুটপাট হওয়া ৪০টি গরু, ১২টি ছাগল, দুটি ভেড়া, ১৫ বস্তা চাল, ১০ বস্তা ধান, তিনটি সেলাই মেশিন, চারটি শ্যালো ইঞ্জিন, পাঁচটি রিকশা ভ্যান ও দুটি বাইসাইকেল উদ্ধার করেছে। ২৪ জানুয়ারি জমি নিয়ে বিরোধে আদিবাসীদের সঙ্গে সংঘর্ষে স্থানীয় এক কৃষকের মাদ্রাসাপড়ুয়া ছেলে নিহত হয়। এরপর কয়েকটি গ্রামের কয়েক হাজার মানুষ আদিবাসীদের হাবিবপুর চিড়াকুটা গ্রামে হামলা চালিয়ে ব্যাপক লুটপাট ও অগ্নিসংযোগ করে।	1
৬ বছরের শিশু ধর্ষণের শিকার গাজীপুরের শ্রীপুর উপজেলায় গত বৃহস্পতিবার সন্ধ্যায় ছয় বছরের একটি শিশু ধর্ষণের শিকার হয়েছে। সে স্থানীয় একটি বিদ্যালয়ের প্রথম শ্রেণির ছাত্রী। এ ঘটনায় থানায় মামলা করেছে শিশুটির পরিবার। এজাহার থেকে জানা যায়, উপজেলার কাউরাইদ ইউনিয়নের আবদার এলাকার ওই শিশুটি বিকেলে বাড়ির উঠানে খেলাধুলা করছিল। এ সময় মো. রাজু নামের এক বখাটে কৌশলে তাকে পাশের গজারি বনে নিয়ে ধর্ষণ করে। তখন শিশুটির চিৎকার শুনে আশপাশের লোকজন এগিয়ে এলে রাজু দৌড়ে পালিয়ে যায়। পরে শিশুটিকে উদ্ধার করে প্রাথমিক চিকিৎসা দেওয়া হয়। কিন্তু অবস্থার অবনতি হলে গতকাল শনিবার সকালে শিশুটিকে শ্রীপুর উপজেলা স্বাস্থ্য কমপ্লেক্সে ভর্তি করা হয়। উপজেলা স্বাস্থ্য কমপ্লেক্সের কর্তব্যরত চিকিৎসক মোসলেহা শিরিন জানান, শিশুটির যৌনাঙ্গে আঘাত রয়েছে। তবে তা ধর্ষণজনিত কি না, তা পরীক্ষার জন্য তাকে গাজীপুর সদর হাসপাতালে পাঠানো হয়েছে।	1
‘আদম পাচারকারী চক্রের হোতা’ গ্রেপ্তার নারায়ণগঞ্জের আড়াইহাজারে ‘আদম পাচারকারী চক্রের হোতা’ বাছেদ ওরফে লেংড়া বাছেদকে (৫০) গ্রেপ্তার করেছে পুলিশ। গত শুক্রবার রাতে উপজেলার ফতেহপুর ইউনিয়নের দক্ষিণপাড়া গ্রামে অভিযান চালিয়ে তাঁকে গ্রেপ্তার করা হয়। বাছেদ দক্ষিণপাড়া গ্রামেরই বাসিন্দা। তাঁর বাড়ি থেকে তিন যুবককে উদ্ধার করা হয়েছে। সমুদ্রপথে তাঁদের মালয়েশিয়া পাচারের প্রস্তুতি চলছিল। তাঁরা হলেন নরসিংদী বেলাব উপজেলার বোরহান, মাসুম ও হোসেন। বোরহানের বাবা আ. হাই আড়াইহাজার থানায় মামলা করেছেন। স্থানীয় সূত্রে জানা যায়, বাছেদ দীর্ঘদিন ধরে একটি প্রভাবশালী চক্রের সহায়তায় মানুষ পাচার করে আসছিলেন। তাঁর মাধ্যমে আড়াইহাজার ও নরসিংদীর বিভিন্ন এলাকার শত শত যুবক সমুদ্রপথে মালয়েশিয়া গেছে। এর মধ্যে অন্তত ২০ জনের মৃত্যুও হয়েছে। এ ব্যাপারে আড়াইহাজার থানার ভারপ্রাপ্ত কর্মকর্তা (ওসি) মো. আলমগীর জানান, ওই থানায় আদম পাচারকারী চক্রের আরও অনেক সদস্য রয়েছে। তাদের বিরুদ্ধে অভিযান চলছে।	1
ট্রাকচাপায় নিহত নারায়ণগঞ্জ সদর উপজেলায় ট্রাকের চাপায় মো. রনি (৩২) নামের এক পোশাকশ্রমিক নিহত হয়েছেন। গতকাল শনিবার সকালে ঢাকা-নারায়ণগঞ্জ পুরাতন সড়কের ফতুল্লা বাজার এলাকায় এ ঘটনা ঘটে। রনি ফতুল্লার রামারবাগ এলাকায় অবস্থিত আজাদ-রিফাত গার্মেন্টের প্রিটিং অপারেটর ছিলেন। তাঁর গ্রামের বাড়ি চুয়াডাঙ্গার ঘাটবাগ গ্রামে। সকাল সাড়ে সাতটার দিকে তিনি ব্যাটারিচালিত অটোরিকশায় করে কর্মস্থলে যাচ্ছিলেন। পথে ফতুল্লা বাজারের সামনে বালুবাহী একটি ট্রাক পেছন থেকে অটোরিকশাটিকে চাপা দিয়ে পালিয়ে যায়। এ ঘটনায় রনিসহ তিনজন আহত হন। রনিকে গুরুতর অবস্থায় নগরের ৩০০ শয্যাবিশিষ্ট নারায়ণগঞ্জ হাসপাতালে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন। 	1
৫০ কোটি টাকার জমি দখল নারায়ণগঞ্জ শহরের নবাব সলিমুল্লাহ সড়কে (মেডিস্টার ক্লিনিকের পশ্চিম পাশে) সিটি করপোরেশনের প্রায় ৫০ কোটি টাকা মূল্যের ৩২ শতাংশ জমি দখলের অভিযোগ উঠেছে। সিটি মেয়র সেলিনা হায়াৎ আইভী এক মাসের ছুটি নিয়ে নিউজিল্যান্ড রওনা হওয়ার দিনে গত ২৪ জানুয়ারি একটি প্রভাবশালী চক্র জমিটি দখল করে নেয়। প্রথম আলোর অনুসন্ধানে জানা গেছে, পাকিস্তান আমলে নারায়ণগঞ্জে বিপণিবিতান ও রাস্তা নির্মাণের জন্য রাজউক তৎকালীন পৌরসভার (বর্তমান সিটি করপোরেশন) অনেক জমি অধিগ্রহণ করে। অব্যবহৃত জমি পৌরসভাকে ফেরত দেওয়ার জন্য এরশাদ সরকার রাজউককে নির্দেশ দিলেও তা বাস্তবায়িত হয়নি। অব্যবহৃত এসব মূল্যবান জমি দীর্ঘদিন খালি পড়েছিল। ২০০৩ সালে সেলিনা হায়াৎ পৌরসভার মেয়র হওয়ার পর ৩২ শতাংশ জমিতে অস্থায়ী ভিত্তিতে দোকান নির্মাণ করে ভাড়া দেওয়া হয়। ২০০৭ সালে রাজউক এসব জমি প্লট আকারে বিক্রির জন্য নিলাম বিজ্ঞপ্তি দেয়। তখন প্রতি কাঠা জমির গড় দাম উঠেছিল ১ কোটি ৪০ লাখ টাকা। সে সময় সিএস রেকর্ড অনুযায়ী জমিটির মালিক পৌরসভা রাজউককে বিবাদী করে হাইকোর্টে মামলা করে। মামলার কারণে প্লট বিক্রির কার্যক্রম বন্ধ হয়ে যায়। মামলাটি হাইকোর্টে বিচারাধীন রয়েছে। ২৪ জানুয়ারি প্রভাবশালী মো. রাশেদ (খানপুরের আমির আলীর ছেলে) ও তাইফুর রহমান (একই এলাকার মৃত ফজলুর রহমানের ছেলে) কয়েক শ লোক নিয়ে ওই জমিতে থাকা সিটি করপোরেশনের দোকান গুঁড়িয়ে দিয়ে এটি দখল করে নেন। জমিটি দখলে নেওয়ার সময় এক সাংসদের ক্যাডারদের দেখা গেছে বলে প্রত্যক্ষদর্শীরা জানান। ওই জমিতে থাকা হোম স্টাইল ও হোম ফার্নিচারের মালিক সাদিয়া আক্তার বলেন, ‘১০ বছর ধরে আমরা এখানে দোকান করছি। সিটি করপোরেশন থেকে প্রতি বর্গফুট মাসিক ছয় টাকা হারে ভাড়া নিয়ে ব্যবসা করছি। ওই দিন (২৪ জানুয়ারি) তাইফুর জায়গাটি নিজের দাবি করে বিপুলসংখ্যক মাস্তান নিয়ে এসে জায়গা দখল শুরু করেন। পরের দিন তাঁরা কয়েক শ লোক নিয়ে এসে আমাদের দোকানগুলো ভেঙে গুঁড়িয়ে দিয়েছেন। তাঁরা আগে কোনো নোটিশ দেননি। দখলকারীরা তাঁদের হত্যারও হুমকি দিয়েছেন।’ জায়গার আরেক ভাড়াটে খান ফার্নিশিং পয়েন্টের মালিক মোহাম্মদ জামাল বলেন, ‘দখলকারীরা বলছেন আমাদের উচ্ছেদের নোটিশ ডাকযোগে পাঠিয়েছেন। অথচ আমরা চিঠি পাইনি। দেশের অস্থিতিশীল পরিস্থিতির সুযোগ নিয়ে একটি গোষ্ঠী জোর করে জমিটি দখলে নিয়েছে।’ এ ব্যাপারে তাইফুর গণমাধ্যমের সঙ্গে কথা বলতে রাজি হননি। তাঁর আইনজীবী পরিচয়ে মাহমুদুর রহমান বলেন, ‘হাইকোর্টের রিট পিটিশনের রায় আমাদের পক্ষে গিয়েছে। এ কারণে আমরা জায়গার দখল করেছি। এক মাস আগে স্বরাষ্ট্র মন্ত্রণালয়ে এ ব্যাপারে চিঠি দিয়েছি। স্বরাষ্ট্র মন্ত্রণালয় স্থানীয় পুলিশকে আমাদের সহযোগিতা করতে নির্দেশ দিয়েছে। আমরা এক মাস আগে সিটি করপোরেশন ও দোকানদারদের নোটিশ দিয়েছি।’ নারায়ণগঞ্জ সিটি করপোরেশনের ভারপ্রাপ্ত প্রধান নির্বাহী কর্মকর্তা মোহাম্মদ শাখাওয়াৎ হোসেন জানান, সিটি করপোরেশনের জমি অবৈধভাবে দখল করা হয়েছে। সিএস রেকর্ডে জমির মালিক পৌরসভা। জমির মালিকানা নিয়ে হাইকোর্টে রাজউকের সঙ্গে পৌরসভার (সিটি করপোরেশন) মামলা চলছে। এ ব্যাপারে আইনগত ব্যবস্থা নেওয়া হচ্ছে। সদর মডেল থানার ভারপ্রাপ্ত কর্মকর্তা (ওসি) এস এম মঞ্জুর কাদের জানান, রাশেদ ও তাইফুর উচ্চ আদালতের নির্দেশে জমিটি দখল করেছেন বলে দাবি করছেন। তবে তাঁরা পুলিশকে আদালতের নির্দেশনার কোনো কাগজপত্র দেখাতে পারেননি।	1
৫০ কোটি টাকার জমি দখল নারায়ণগঞ্জ শহরের নবাব সলিমুল্লাহ সড়কে (মেডিস্টার ক্লিনিকের পশ্চিম পাশে) সিটি করপোরেশনের প্রায় ৫০ কোটি টাকা মূল্যের ৩২ শতাংশ জমি দখলের অভিযোগ উঠেছে। সিটি মেয়র সেলিনা হায়াৎ আইভী এক মাসের ছুটি নিয়ে নিউজিল্যান্ড রওনা হওয়ার দিনে গত ২৪ জানুয়ারি একটি প্রভাবশালী চক্র জমিটি দখল করে নেয়। প্রথম আলোর অনুসন্ধানে জানা গেছে, পাকিস্তান আমলে নারায়ণগঞ্জে বিপণিবিতান ও রাস্তা নির্মাণের জন্য রাজউক তৎকালীন পৌরসভার (বর্তমান সিটি করপোরেশন) অনেক জমি অধিগ্রহণ করে। অব্যবহৃত জমি পৌরসভাকে ফেরত দেওয়ার জন্য এরশাদ সরকার রাজউককে নির্দেশ দিলেও তা বাস্তবায়িত হয়নি। অব্যবহৃত এসব মূল্যবান জমি দীর্ঘদিন খালি পড়েছিল। ২০০৩ সালে সেলিনা হায়াৎ পৌরসভার মেয়র হওয়ার পর ৩২ শতাংশ জমিতে অস্থায়ী ভিত্তিতে দোকান নির্মাণ করে ভাড়া দেওয়া হয়। ২০০৭ সালে রাজউক এসব জমি প্লট আকারে বিক্রির জন্য নিলাম বিজ্ঞপ্তি দেয়। তখন প্রতি কাঠা জমির গড় দাম উঠেছিল ১ কোটি ৪০ লাখ টাকা। সে সময় সিএস রেকর্ড অনুযায়ী জমিটির মালিক পৌরসভা রাজউককে বিবাদী করে হাইকোর্টে মামলা করে। মামলার কারণে প্লট বিক্রির কার্যক্রম বন্ধ হয়ে যায়। মামলাটি হাইকোর্টে বিচারাধীন রয়েছে। ২৪ জানুয়ারি প্রভাবশালী মো. রাশেদ (খানপুরের আমির আলীর ছেলে) ও তাইফুর রহমান (একই এলাকার মৃত ফজলুর রহমানের ছেলে) কয়েক শ লোক নিয়ে ওই জমিতে থাকা সিটি করপোরেশনের দোকান গুঁড়িয়ে দিয়ে এটি দখল করে নেন। জমিটি দখলে নেওয়ার সময় এক সাংসদের ক্যাডারদের দেখা গেছে বলে প্রত্যক্ষদর্শীরা জানান। ওই জমিতে থাকা হোম স্টাইল ও হোম ফার্নিচারের মালিক সাদিয়া আক্তার বলেন, ‘১০ বছর ধরে আমরা এখানে দোকান করছি। সিটি করপোরেশন থেকে প্রতি বর্গফুট মাসিক ছয় টাকা হারে ভাড়া নিয়ে ব্যবসা করছি। ওই দিন (২৪ জানুয়ারি) তাইফুর জায়গাটি নিজের দাবি করে বিপুলসংখ্যক মাস্তান নিয়ে এসে জায়গা দখল শুরু করেন। পরের দিন তাঁরা কয়েক শ লোক নিয়ে এসে আমাদের দোকানগুলো ভেঙে গুঁড়িয়ে দিয়েছেন। তাঁরা আগে কোনো নোটিশ দেননি। দখলকারীরা তাঁদের হত্যারও হুমকি দিয়েছেন।’ জায়গার আরেক ভাড়াটে খান ফার্নিশিং পয়েন্টের মালিক মোহাম্মদ জামাল বলেন, ‘দখলকারীরা বলছেন আমাদের উচ্ছেদের নোটিশ ডাকযোগে পাঠিয়েছেন। অথচ আমরা চিঠি পাইনি। দেশের অস্থিতিশীল পরিস্থিতির সুযোগ নিয়ে একটি গোষ্ঠী জোর করে জমিটি দখলে নিয়েছে।’ এ ব্যাপারে তাইফুর গণমাধ্যমের সঙ্গে কথা বলতে রাজি হননি। তাঁর আইনজীবী পরিচয়ে মাহমুদুর রহমান বলেন, ‘হাইকোর্টের রিট পিটিশনের রায় আমাদের পক্ষে গিয়েছে। এ কারণে আমরা জায়গার দখল করেছি। এক মাস আগে স্বরাষ্ট্র মন্ত্রণালয়ে এ ব্যাপারে চিঠি দিয়েছি। স্বরাষ্ট্র মন্ত্রণালয় স্থানীয় পুলিশকে আমাদের সহযোগিতা করতে নির্দেশ দিয়েছে। আমরা এক মাস আগে সিটি করপোরেশন ও দোকানদারদের নোটিশ দিয়েছি।’ নারায়ণগঞ্জ সিটি করপোরেশনের ভারপ্রাপ্ত প্রধান নির্বাহী কর্মকর্তা মোহাম্মদ শাখাওয়াৎ হোসেন জানান, সিটি করপোরেশনের জমি অবৈধভাবে দখল করা হয়েছে। সিএস রেকর্ডে জমির মালিক পৌরসভা। জমির মালিকানা নিয়ে হাইকোর্টে রাজউকের সঙ্গে পৌরসভার (সিটি করপোরেশন) মামলা চলছে। এ ব্যাপারে আইনগত ব্যবস্থা নেওয়া হচ্ছে। সদর মডেল থানার ভারপ্রাপ্ত কর্মকর্তা (ওসি) এস এম মঞ্জুর কাদের জানান, রাশেদ ও তাইফুর উচ্চ আদালতের নির্দেশে জমিটি দখল করেছেন বলে দাবি করছেন। তবে তাঁরা পুলিশকে আদালতের নির্দেশনার কোনো কাগজপত্র দেখাতে পারেননি।	1
ফেরিতে জুয়া খেলতে গিয়ে দুজন গ্রেপ্তার দৌলতদিয়া-পাটুরিয়া নৌপথে ফেরিতে গত শুক্রবার রাতে জুয়া খেলার প্রস্তুতি নেওয়ার সময় দুজনকে গ্রেপ্তার করেছে নৌফাঁড়ি পুলিশ। গ্রেপ্তার করা ব্যক্তিরা হলেন উত্তর দৌলতদিয়া হোসেন মণ্ডলপাড়ার মো. মালেক সরদার (৩৫) ও উম্বার গাজী গ্রামের আবু বক্কর গাজী (২৭। গোয়ালন্দঘাট থানার সহকারী উপপরিদর্শক (এএসআই) আসাদুজ্জামান জানান, শুক্রবার রাত আটটার দিকে পাটুরিয়া ঘাট থেকে ছেড়ে আসা একটি ইউটিলিটি ফেরি দৌলতদিয়ার তিন নম্বর ঘাটে ভিড়ছিল। এর আগেই উপপরিদর্শক (এসআই) আকতার হোসেনসহ দৌলতদিয়া নৌপুলিশ ফাঁড়ির কয়েকজন পুলিশ সদস্যওই দুজনকে গ্রেপ্তার করেন। তাঁদের কাছ থেকে তাস, এক লিটার কেরোসিন তেল, একটি কুপি বাতি ও ১৪০ টাকা উদ্ধার করা হয়। তবে গ্রেপ্তার হওয়া মালেক সরদার নিজেকে নির্দোষ দাবি করে বলেন, শুক্রবার নয়, বৃহস্পতিবার রাত সাড়ে ১০টার দিকে দৌলতদিয়ায় আসার পথে ফেরিতে একটি ট্রাকের যান্ত্রিক ত্রুটির কারণে কিছু ডিজেল বের হয়। পরে গাড়ির চালক ওই তেল তাঁকে দিয়ে দেন। এ সময় ফেরি ঘাটে ভিড়লে পুলিশ তাঁকে আটক করে। পরে জানতে পারেন ফেরিতে জুয়াড়িরা উঠেছিল। এ কারণে তাঁকে আটক করা হয়েছে। 	1
ব্রাহ্মণবাড়িয়ায় সংঘর্ষে আহত ৪০ ব্রাহ্মণবাড়িয়া সদর উপজেলায় গত দুই দিনে আধিপত্য বিস্তারকে কেন্দ্র করে দুই গ্রামের বাসিন্দাদের মধ্যে কয়েক দফা সংঘর্ষে অন্তত ৪০ জন আহত হয়েছেন। এ সময় কয়েকটি দোকানে অগ্নিসংযোগ ও ২০-২৫টি বাড়িঘর ও দোকানপাটে ভাঙচুর-লুটপাটের ঘটনা ঘটে। পুলিশ ঘটনাস্থল থেকে ১৫ ব্যক্তিকে আটক করেছে। প্রত্যক্ষদর্শী, এলাকার কয়েকজন বাসিন্দা ও পুলিশ সূত্রে জানা গেছে, উপজেলার রাজঘর গ্রামের বাসিন্দা নাটাই উত্তর ইউনিয়ন পরিষদের (ইউপি) সাবেক চেয়ারম্যান আবদুর রউফ ও পাশের থলিয়ারা গ্রামের বাসিন্দা আইনজীবী আলী আজমের মধ্যে দীর্ঘদিন ধরে জমি নিয়ে বিরোধ চলছিল।	1
কাভার্ড ভ্যান ছিনতাই নারায়ণগঞ্জের আড়াইহাজারে গত শুক্রবার দিবাগত রাতে ২০ লাখ টাকা মূল্যের সুতাসহ একটি কাভার্ড ভ্যান ছিনতাইয়ের ঘটনা ঘটেছে। উপজেলার ঢাকা-সিলেট মহাসড়কের বান্টি এলাকায় এ ঘটনা ঘটে। আড়াইহাজার থানার উপপরিদর্শক (এসআই) সাইফুল ইসলাম জানান, চট্রগ্রাম থেকে ১৪২ কার্টন সুতা নিয়ে একটি কাভার্ড ভ্যান নরসিংদীর পাঁচদোনায় যাচ্ছিল।	1
ছয় লাশের পরিচয় শনাক্ত ডুবে যাওয়া ট্রলার থেকে উদ্ধার হওয়া সাতটি লাশের মধ্যে ছয়টির পরিচয় শনাক্ত করা হয়েছে। জীবিত উদ্ধার হওয়া যাত্রীরা এবং নিখোঁজ ব্যক্তিদের সন্ধানে আসা পরিবারের সদস্যরা লাশের পরিচয় শনাক্ত করেন। গতকাল শনিবার সন্ধ্যা পর্যন্ত নতুন করে আর কাউকে উদ্ধার করা যায়নি। গত বৃহস্পতিবার সকালে কক্সবাজারের কুতুবদিয়ার খুদিয়ারটেক চ্যানেলে ৭০-৮০ জন যাত্রী নিয়ে মালয়েশিয়াগামী একটি ট্রলার ডুবে যায়। এ ঘটনায় ৪৩ জনকে জীবিত এবং সাতজনের লাশ উদ্ধার করা হয়। অন্য যাত্রীরা এখনো নিখোঁজ রয়েছেন। উদ্ধার হওয়া যাত্রীদের মধ্যে ছয়জনকে দালাল সন্দেহে পুলিশ গ্রেপ্তার করেছে। কুতুবদিয়া থানার ভারপ্রাপ্ত কর্মকর্তা (ওসি) অংসা থোয়াই জানান, নিখোঁজ যাত্রীদের সন্ধানে গতকালও কুতুবদিয়া উপকূলে উদ্ধার তৎপরতা চালায় নৌবাহিনী ও কোস্টগার্ড। তবে সন্ধ্যা পর্যন্ত আর কাউকে উদ্ধার করা যায়নি। পুলিশ সূত্র জানিয়েছে, ডুবে যাওয়া ট্রলারের যাত্রীদের প্রথমে থাইল্যান্ড সীমান্তে আটকে রাখার পরিকল্পনা ছিল দালালদের। সেখানে যাত্রীপ্রতি দুই লাখ টাকা করে মুক্তিপণ আদায় করার পর তাঁদের মালয়েশিয়া পাঠানো হতো। জিজ্ঞাসাবাদে দালালেরা এ তথ্য দিয়েছে। অংসা থোয়াই প্রথম আলোকে জানান, ছয় দালালকে গতকাল কুতুবদিয়ায় বিচারিক হাকিমের আদালতে হাজির করে ১০ দিনের রিমান্ড আবেদন করা হয়। আদালত পাঁচ দিনের রিমান্ড মঞ্জুর করেন। মানব পাচার নিয়ে দালালদের জিজ্ঞাসাবাদ করা হচ্ছে। কক্সবাজারের অতিরিক্ত পুলিশ সুপার তোফায়েল আহমদ গতকাল সন্ধ্যায় প্রথম আলোকে জানান, মালয়েশিয়া যাত্রীদের থাইল্যান্ড সীমান্তে জিম্মি করে মুক্তিপণ আদায় করার পরিকল্পনা ছিল দালালদের। তারা চার জেলার আরও ১২ দালালের নাম-ঠিকানা দিয়েছে। তদন্তের স্বার্থে এখনই সবকিছু প্রকাশ করা হচ্ছে না। এসব দালালকে ধরা গেলে মানব পাচারে জড়িত দেশি-বিদেশি সিন্ডিকেট চক্রের হোতাদের শনাক্ত করা যাবে। ছয় দালাল হলো কক্সবাজার সদর উপজেলার পোকখালী গ্রামের নুর মোহাম্মদ, ওবায়দুল হক, ইসমাইল হোসেন, ইয়াছিন হোসেন, মো. রাসেল ও মো. তৈয়ুব। ছয় লাশ শনাক্ত: সাতটি লাশের মধ্যে গতকাল পুলিশ ছয়টির পরিচয় শনাক্ত করতে পেরেছে। এঁরা হলেন বগুড়ার শিবগঞ্জ উপজেলার আফজাল শেখ (২৮), মোল্লাপাড়ার মাশেমপুর গ্রামের মো. সুইট শেখ (২৪), শিবগঞ্জের আবদুর রাজ্জাক শেখ (২৫), নারায়ণগঞ্জের আড়াইহাজারের মাহবুব রানা শিবলু (২৭), নরসিংদীর রায়পুরের মো. সুমন ( ২৭) ও যশোরের শার্শা থানার বাবু (২৮)। কুতুবদিয়া থানার ওসি জানান, গতকাল দুপুরে ময়নাতদন্তের জন্য সাতটি লাশ কক্সবাজার সদর হাসপাতাল মর্গে পাঠানো হয়েছে। ময়নাতদন্ত শেষে স্বজনের কাছে লাশগুলো হস্তান্তর করা হবে। হাসপাতাল মর্গে কথা হয় বগুড়ার ইয়াসিন মোল্লার সঙ্গে। তিনি জানান, ডুবে যাওয়া ট্রলারের যাত্রী ছিল তাঁর ছোট ভাই মহসিন মোল্লা। গত দুই দিন কুতুবদিয়া থানা-হাসপাতাল ও সৈকত ঘুরে ভাইয়ের সন্ধান পাননি তিনি। মাগুরার কাদির শেখ জানান, বাড়ির কাউকে না জানিয়ে দালালের খপ্পরে পড়ে তাঁর ছোট ভাই সোহেল মালয়েশিয়ার উদ্দেশে চট্টগ্রামে চলে আসেন। ডুবে যাওয়া ট্রলারে সোহেলও ছিলেন।	1
অস্বাভাবিক মৃত্যু ফরিদপুর শহরের দক্ষিণ আলীপুর মহল্লায় জালাল ব্যাপারী (৭০) নামের এক বৃদ্ধের অস্বাভাবিক মৃত্যু হয়েছে। গতকাল শনিবার সকালে বাড়ির কাছের একটি পুকুর থেকে তাঁর মৃতদেহ উদ্ধার করে ফরিদপুর কোতোয়ালি থানার পুলিশ। বৃদ্ধের মেয়ে খোদেজা বেগম জানান, গত শুক্রবার এশার নামাজ পড়তে গিয়ে আর বাড়ি ফেরেননি জালাল ব্যাপারী। পরের দিন সকালে বাড়ির কাছে একটি পুকুরে তাঁর লাশ পাওয়া যায়। কোতোয়ালি থানার উপপরিদর্শক মো. কামরুজ্জামান বলেন, ওই বৃদ্ধ হৃদ্রোগে আক্রান্ত হয়ে পুকুরের পানিতে পড়ে মারা গিয়ে থাকতে পারেন বলে ধারণা করা হচ্ছে। 	1
খুনের জন্য ৮ লাখ টাকা নেয় দুর্বৃত্তরা আট লাখ টাকার বিনিময়ে চার দুর্বৃত্ত কলেজছাত্র রিয়াদকে শ্বাসরোধ করে হত্যা করেছে। রিয়াদের বাবার সঙ্গে প্রতিবেশী কয়েক ব্যক্তির জমি নিয়ে বিরোধ ছিল। এর জের ধরে তারা টাকা দিয়ে সন্ত্রাসী ভাড়া করে এ ঘটনা ঘটিয়েছে। হত্যাকাণ্ডের সঙ্গে জড়িত অভিযোগে একজনকে গ্রেপ্তারের পর তাকে জিজ্ঞাসাবাদ করে এই তথ্য পাওয়া গেছে বলে পুলিশ দাবি করেছে। গত শুক্রবার বন্দর পাবলিক স্কুল অ্যান্ড কলেজের উচ্চমাধ্যমিক শ্রেণির ছাত্র রিয়াদ হোসেন ওরফে সৌরভ (১৭) খুন হয়। চট্টগ্রাম বন্দর কলোনিতে মা-বাবার সঙ্গে থাকত রিয়াদ। তার বাবা মোহাম্মদ মোস্তফা বন্দরে চাকরি করেন। বন্দর থানার ভারপ্রাপ্ত কর্মকর্তা (ওসি) জাহেদুল ইসলাম জানান, শুক্রবার দুপুর থেকে রিয়াদকে না পেয়ে তার বাবা থানায় সাধারণ ডায়েরি (জিডি) করেন। জিডির ভিত্তিতে কাশেমকে গ্রেপ্তার করা হয়। দুর্বৃত্তরা আট লাখ টাকার বিনিময়ে হত্যাকাণ্ড ঘটিয়েছে। পুলিশ এই ঘটনায় জড়িত থাকার অভিযোগে আবুল কাশেম নামের এক সন্ত্রাসীকে গ্রেপ্তার করেছে। এই ঘটনায় কাশেমসহ চারজন জড়িত ছিল বলে পুলিশ জানিয়েছে। কাশেমসহ চারজনেরই বাড়ি বরগুনা জেলায়। বাকি তিনজন পালিয়ে গেছে। বন্দর থানার ওসি জানান, ‘রিয়াদের বাবার সঙ্গে প্রতিবেশী তিন-চারজন লোকের জমি নিয়ে বিরোধ চলছে। ওরা ভাড়াটে দুর্বৃত্ত দিয়ে রিয়াদকে খুন করায়। আমরা কাশেমকে প্রথম ধরে জিজ্ঞাসাবাদ করলে সে রিয়াদের অবস্থান সম্পর্কে জানিয়ে দেয়। পরে পতেঙ্গার মুসলিমপাড়ার একটি ঘর থেকে শুক্রবার দিবাগত রাত তিনটায় রিয়াদের লাশ উদ্ধার করি।’	1
সাগরে নৌকা থেকে ৩০ হাজার ইয়াবা উদ্ধার চট্টগ্রাম বন্দরের জলসীমার অদূরে সাগর থেকে গত শুক্রবার গভীর রাতে ৩০ হাজার ইয়াবা বড়িসহ একটি নৌকা আটক করেছেন নৌবাহিনীর চোরাচালান প্রতিরোধ দলের সদস্যরা। তবে এ সময় চোরাচালান চক্রের কাউকে গ্রেপ্তার করতে পারেননি নৌবাহিনীর সদস্যরা। অভিযানে নেতৃত্ব দেন নৌবাহিনীর চোরাচালান প্রতিরোধ দলের ভারপ্রাপ্ত কর্মকর্তা কমান্ডার আতিকুর রহমান। নৌবাহিনীর মিডিয়া সেল থেকে জানানো হয়, সুনির্দিষ্ট তথ্যের ভিত্তিতে নৌবাহিনীর চোরাচালান প্রতিরোধ দলের সদস্যরা স্পিডবোটের সাহায্যে একটি ইঞ্জিনচালিত নৌকা ধাওয়া করেন। ধাওয়া খেয়ে তারা ইয়াবা বহনকারী ইঞ্জিনচালিত নৌকাটি তীরের কাছাকাছি রেখে পালিয়ে যায়। পরে নৌবাহিনীর সদস্যরা নৌকা থেকে এসব ইয়াবা বড়ি উদ্ধার করেন। এসব ইয়াবা বড়ির বাজারমূল্য আনুমানিক ১ কোটি ৬৫ লাখ টাকা।	1
সরাইলে মাদ্রাসাছাত্র অপহরণ, পাঁচ লাখ টাকা মুক্তিপণ দাবি ব্রাহ্মণবাড়িয়ার সরাইলে বায়েজিদ মোস্তাকিম (১৩) নামে মাদ্রাসার এক ছাত্রকে অপহরণ করা হয়েছে। অপহরণের ছয় ঘণ্টা পর অপহরণকারীরা তার পরিবারের কাছে মুঠোফোনে পাঁচ লাখ টাকা মুক্তিপণ দাবি করেছে। গত সোমবার বিকেলে উপজেলা সদর থেকে তাকে অপহরণ করা হয়। গতকাল শনিবার সন্ধ্যা পর্যন্ত পুলিশ ওই ছাত্রকে উদ্ধার করতে পারেনি। এ ঘটনায় জড়িত থাকার অভিযোগে পুলিশ গতকাল শনিবার আখাউড়া উপজেলার লালবাজার এলাকার একটি দোকান থেকে দুই ব্যক্তিকে আটক করেছে। তাঁরা হলেন পলক মিয়া ওরফে বাবু (২০) ও আবদুল ওরফে হৃদয় (২০)। সরাইল থানার উপপরিদর্শক (এসআই) আবদুল আলীম জানান, আটক হওয়া ওই দুজন ঘটনার সঙ্গে তাঁদের জড়িত থাকার কথা স্বীকার করে বলেছেন, শিশুটি তাঁদের জিম্মায় আছে। এর আগে এ ঘটনায় পুলিশ গত শুক্রবার শাহ আলম (২৫) নামের এক যুবককে আটক করে। শাহ আলম আশুগঞ্জের আড়াইসিধা গ্রামের বাসিন্দা। তিনি ওই গ্রামে বিকাশের এজেন্ট। এখান থেকেই দুর্বৃত্তরা ২০ হাজার টাকা উত্তোলন করেছে। অপহৃত বায়েজিদ মোস্তাকিম উপজেলার সদর ইউনিয়নের সৈয়দটুলা গ্রামের মধ্যপ্রাচ্যপ্রবাসী রাকিব মিয়ার ছেলে। সে উপজেলা সদরের কুট্টাপাড়া মারকাজুত তাহফিজ ইসলামিয়া ইন্টারন্যাশনাল হিফজুল কোরআন মাদ্রাসার দ্বিতীয় শ্রেণির শিক্ষার্থী। এ ব্যাপারে সরাইল থানায় মামলা হয়েছে। পুলিশ ও বায়েজিদের পরিবার সূত্র জানায়, এক বছর আগে বায়েজিদকে ওই মাদ্রাসায় ভর্তি করা হয়। সে মাদ্রাসার ছাত্রাবাসে থেকে পড়াশোনা করত। গত বৃহস্পতিবার সে বাড়িতে আসে। সোমবার বিকেলে বায়েজিদ উপজেলা সদরের পার্শ্ববর্তী তেরকান্দা গ্রামে নানাবাড়িতে বেড়াতে যাওয়ার উদ্দেশে বাড়ি থেকে বের হয়। রাত নয়টার দিকে অপহরণকারীরা মুঠোফোনে বিষয়টি তার পরিবারকে অবহিত করে ২০ হাজার টাকা মুক্তিপণ দাবি করে। এক ঘণ্টার মধ্যে বিকাশের মাধ্যমে ওই টাকা পরিশোধের নির্দেশ দেয় দুর্বৃত্তরা। তাদের কথামতো ২০ হাজার টাকা পরিশোধের এক ঘণ্টা পর মুঠোফোনে পাঁচ লাখ টাকা মুক্তিপণ দাবি করে দুর্বৃত্তরা। তখন অপহরণকারীরা জানায়, টাকা দিতে ব্যর্থ হলে শিশুটিকে হত্যা করা হবে। মঙ্গলবার রাতে শিশুর মা রোজিয়া বেগম বাদী হয়ে সরাইল থানায় একটি অপহরণ মামলা করেন। সরাইল থানার ভারপ্রাপ্ত কর্মকর্তা (ওসি) মো. আলী আরশাদ বলেন, ‘শিশুটিকে উদ্ধারের জন্য আমরা কাজ করে যাচ্ছি। আটক ব্যক্তিকে জিজ্ঞাসাবাদ করা হচ্ছে।’ প্রসঙ্গত, গত ১০ সেপ্টেম্বর থেকে ২৬ জানুয়ারি পর্যন্ত সরাইলে অন্তত ১০টি অপহরণের ঘটনা ঘটেছে। এদের মধ্যে আংশিক (২০ হাজার টাকা) মুক্তিপণ দেওয়ার পরও খুন হয় জুনায়েদ নামে মাদ্রাসার এক ছাত্র। অন্যরা গোপনে মুক্তিপণ দিয়ে ছাড়া পেয়েছে।	1
ব্রাহ্মণবাড়িয়া ও কিশোরগঞ্জে নিহত ২ কিশোরগঞ্জের হোসেনপুরে মোটরসাইকেল চাপায় আক্কাছ আলী (৬২) নামের এক বৃদ্ধ নিহত হয়েছেন। গতকাল শনিবার সকালে হোসেনপুর-নান্দাইল সড়কের আমান সরকার বাজার এলাকায় এ দুর্ঘটনা ঘটে। ব্রাহ্মণবাড়িয়ায় গত শুক্রবার ট্রাকের চাপায় কামাল খন্দকার (২৯) নামের এক যুবক নিহত ও দুজন আহত হয়েছেন। প্রত্যক্ষদর্শী ও পুলিশ জানায়, হোসেনপুরে দুর্ঘটনায় নিহত আক্কাছের বাড়ি উপজেলার জগদল গ্রামে। বোরো ধানের চারা কিনতে সকালে তিনি আমান সরকার বাজারে যাচ্ছিলেন। সাড়ে ১০টার দিকে হেঁটে যাওয়ার সময় পেছন থেকে আসা একটি মোটরসাইকেল তাঁকে চাপা দিয়ে চলে যায়। এতে তিনি ঘটনাস্থলে নিহত হন। ব্রাহ্মণবাড়িয়ায় নিহত কামাল খন্দকার (২৯) শহরের নিউ মৌড়াইল এলাকার মৃত ওয়ালী মিয়া খন্দকারের ছেলে। ওই দুর্ঘটনায় আহত ব্যক্তিরা হলেন দক্ষিণ মৌড়াইল এলাকার মদন মিয়ার ছেলে জেলা স্বেচ্ছাসেবক লীগের সাংগঠনিক সম্পাদক জামান খান (৩০) ও মেড্ডা এলাকার আবদুল মিয়ার ছেলে রাশেদ মিয়া (২৮)। প্রত্যক্ষদর্শী ও পুলিশ সূত্রে জানা গেছে, কামাল, জামান ও রাশেদ মোটরসাইকেলে করে আখাউড়া থেকে ব্রাহ্মণবাড়িয়ায় ফিরছিলেন। এ সময় মাছিহাতা ইউনিয়নের আলাকপুর এলাকায় পৌঁছালে মোটরসাইকেলচালক জামান আখাউড়ামুখী একটি ট্রাক দেখে হঠাৎ মোটরসাইকেল থামাতে গেলে কামাল পেছন থেকে ছিটকে রাস্তার মধ্যে পড়ে যান। জামান ও রাশেদ রাস্তার পাশে ছিটকে পড়েন। এ সময় ট্রাকের চাপায় পিষ্ট হয়ে ঘটনাস্থলেই কামাল নিহত হন।	1
কাজ না করেই প্রকল্পের টাকা উত্তোলন! কিশোরগঞ্জের তাড়াইল উপজেলায় কাজ না করেই কর্মসৃজন কর্মসূচির সিংহভাগ টাকা উত্তোলন করার অভিযোগ পাওয়া গেছে। উপজেলা প্রকল্প বাস্তবায়ন কর্মকর্তা (পিআইও) মো. সারোয়ার আলম এ প্রকল্পের অনুকূলে অধিকাংশ টাকা উত্তোলন করার বিষয়টি নিশ্চিত করেছেন। উপজেলা প্রকল্প বাস্তবায়ন কার্যালয় সূত্রে জানা গেছে, উপজেলার ধলা ইউনিয়নে অতিদরিদ্রদের জন্য কর্মসৃজন কর্মসূচির (৪০ দিন) আওতায় মাটি কেটে চান্দুখালী কুড়পাড় থেকে বর্ণি নদী পর্যন্ত প্রায় দুই কিলোমিটার রাস্তা নির্মাণের জন্য ৮ লাখ ৪৮ হাজার টাকা বরাদ্দ করা হয়। এ টাকা দিয়েছে দুর্যোগ ব্যবস্থাপনা ও ত্রাণ মন্ত্রণালয়। প্রকল্পের সভাপতি হলেন ওই ইউনিয়ন পরিষদের (ইউপি) ৪ নম্বর ওয়ার্ডের সদস্য মো. লুৎফুর রহমান। প্রকল্পটি বাস্তবায়নের জন্য ১০৬ জন শ্রমিক তালিকাভুক্ত করা হয়। সরকারি নিয়ম অনুযায়ী প্রত্যেক শ্রমিকের দৈনিক মজুরি ২০০ টাকা। শ্রমিকদের প্রত্যেকের নামে সোনালী ব্যাংক তাড়াইল শাখায় পৃথক হিসাব খোলা হয়েছে। অভিযোগ রয়েছে, প্রকল্পের সভাপতি ও ইউপি চেয়ারম্যান নিজেদের পছন্দের লোককে শ্রমিক দেখিয়ে তাঁদের নামে ব্যাংক হিসাব খুলেছেন। পরে প্রকল্পের সভাপতি কৌশলে এসব শ্রমিকের হিসাব নম্বর থেকে টাকা উত্তোলন করে নিজেদের মধ্যে ভাগাভাগি করছেন। গত ২৪ জানুয়ারি ওই প্রকল্পে গিয়ে কোনো শ্রমিক পাওয়া যায়নি। এ ছাড়া গতকাল শনিবার দুপুরে গিয়েও কোনো শ্রমিকের দেখা মেলেনি। নিয়ম অনুযায়ী প্রতি সপ্তাহে বৃহস্পতি ও শুক্রবার কাজ বন্ধ। বাকি পাঁচ দিন কাজ করার কথা। ওই প্রকল্পের ৪০ দিন সময়ের মধ্যে গতকাল শনিবার পর্যন্ত ৩৬ দিন অতিবাহিত হয়েছে। প্রকল্প এলাকার দুই কিলোমিটার রাস্তার মধ্যে ইতিমধ্যে প্রায় ৪০০ গজ অংশে সামান্য মাটি ফেলা হয়েছে। অবশিষ্ট রাস্তায় মাটি কাটার কোনো আলামত পাওয়া যায়নি। কিন্তু ইতিমধ্যে শ্রমিকের মজুরি বাবদ প্রায় ছয় লাখ টাকার বিল দেওয়া হয়েছে। তেউরিয়া গ্রামের দিনমজুর সাইকুল ইসলাম (৩৫) ক্ষোভের সঙ্গে বলেন, ‘আমি গিরব মানুষ, মানুষের বাড়িতে কাজ করি। মাটিও কাটি। কিন্তু, চেয়ারম্যান-মেম্বার আমার নামড্যা দেয় নাই। নাম দিলে কাম কইর্যা টেহা পাইতাম।’ একই গ্রামের তারা মিয়া (৬০) বলেন, ‘তিন-চার দিন দেখছি আট-দশজন মানুষ মাটি কাটছে। হেরা কারা চিনি না।’ একই ধরনের কথা বলেন, রেনু মিয়াসহ (৪৫) আরও অনেকেই। এ ব্যাপারে প্রকল্প সভাপতি মো. লুৎফুর রহমান জানান, পিআইওসহ অনেক ব্যক্তিকে টাকা দিতে হচ্ছে। যার কারণে সঠিকভাবে কাজ করা সম্ভব হচ্ছে না। তবে তালিকার বাইরে থেকে শ্রমিক এনে কাজ করানোর বিষয়টি তিনি স্বীকার করেন। ব্যাংক থেকে কীভাবে শ্রমিকের টাকা উত্তোলন করা হচ্ছে জানতে চাইলে মুচকি হেসে তিনি বলেন, ‘আমি প্রকল্পের সভাপতি না খেলার পুতুল বুঝতে পারছি না।’ এ ব্যাপারে ধলা ইউপির চেয়ারম্যান আসাদুজ্জামান মবিন জানান, ‘সিস্টেম করতে গিয়ে কিছু এদিক-সেদিক হয়েছে। মেম্বারকে ভালোভাবে কাজ করার জন্য বলব।’ পিআইও মো. সারোয়ার আলম বলেন, ওই প্রকল্পের অনুকূলে প্রায় ছয় লাখ টাকা ছাড় করা হয়েছে। আপনি কি প্রকল্প এলাকায় গিয়ে কাজের অগ্রগতি দেখেছেন এমন প্রশ্নের জবাবে তিনি বলেন, ফাইল নোট না দেখে অগ্রগতি সম্পর্কে কিছু বলা যাবে না। টাকা নেওয়ার বিষয়টি অস্বীকার করে তিনি জানান, কাজের অসংগতি পেলে পরবর্তী সময়ে আইনগত ব্যবস্থা নেওয়া হবে। উপজেলা নির্বাহী কর্মকর্তা (ইউএনও) রাবেয়া আকতার প্রথম আলোকে বলেন, ‘কোনো কাজেই অনিয়ম মেনে নেওয়া হবে না। প্রকল্প এলাকা পরিদর্শন করব। কাজের গরমিল পাওয়া গেলে প্রয়োজনীয় ব্যবস্থা নেওয়া হবে।’ 	1
গলাকাটা লাশ উদ্ধার টাঙ্গাইলের ঘাটাইলে গতকাল শনিবার এক শিশুশ্রমিকের গলাকাটা লাশ উদ্ধার করেছে পুলিশ। তার নাম আনোয়ার হোসেন (১৩)। সে কুশারিয়া গ্রামের আবদুর রহিমের ছেলে। স্থানীয় কুশারিয়া বাজারে কাঠমিস্ত্রির কাজ করত সে। ঘাটাইল থানার ভারপ্রাপ্ত কর্মকর্তা মোখলেছুর রহমান জানান, গত শুক্রবার রাতে সন্ধানপুর ইউনিয়নের পাঞ্জারবাইদ সরকারি প্রাথমিক বিদ্যালয় মাঠে সাংস্কৃতিক অনুষ্ঠান ছিল। আনোয়ার গ্রামের কয়েকজনের সঙ্গে অনুষ্ঠান দেখতে গিয়ে আর বাড়ি ফেরেনি। গতকাল সকালে স্থানীয় ব্যক্তিরা পাড়া কুশারিয়া এলাকায় একটি হলুদখেতের ভেতরে আনোয়ারের গলাকাটা লাশ দেখতে পেয়ে পুলিশে খবর দেন। পুলিশ লাশ উদ্ধার করে ময়নাতদন্তের জন্য টাঙ্গাইল মেডিকেল কলেজ হাসপাতালের মর্গে পাঠায়। আনোয়ারের বাবা বাদী হয়ে এ ব্যাপারে একটি হত্যা মামলা করেছেন। 	1
সাংবাদিক নির্যাতনকারী পুলিশ সদস্যের শাস্তির দাবি ইংরেজি দৈনিক নিউ এজ-এর বিশ্ববিদ্যালয় প্রতিবেদক নাজমুল হুদাকে নির্যাতনকারী পুলিশ সদস্য রমনা থানার উপপরিদর্শক (এসআই) মেহেদী হাসানের দৃষ্টান্তমূলক শাস্তি চেয়ে ২৪ ঘণ্টার সময় বেঁধে দিয়েছে ঢাকা বিশ্ববিদ্যালয় সাংবাদিক সমিতি। গতকাল সোমবার দুপুরে বিশ্ববিদ্যালয়ের অপরাজেয় বাংলায় এক মানববন্ধনে সমিতির সভাপতি মাসুম বিল্লাহ এ সময় বেঁধে দেন। তিনি বলেন, ‘পুলিশ নাজমুল ও তাঁর বন্ধু খায়রুজ্জামানকে গাড়িতে তুলে বন্দুক দিয়ে পেটায় এবং পায়ের বুটজুতা দিয়ে নির্মমভাবে অনবরত লাথি মারতে থাকে। পুলিশের এ অমানবিক নির্যাতনের তীব্র নিন্দা জানাই এবং ২৪ ঘণ্টার মধ্যে এর দৃষ্টান্তমূলক বিচার চাই।’ সাধারণ সম্পাদক সানাউল হক বলেন, একটি গণতান্ত্রিক দেশে পুলিশের এই অমানবিক আচরণ সবাইকে বাকরুদ্ধ করে দিয়েছে। পুলিশ জনগণের বন্ধু হবে, এটা সবাই চায়। সেই পুলিশ যদি এত হিংস্র হয়, তবে মানুষ যাবে কোথায়। একই সময়ে আলাদা ব্যানারে মানববন্ধন করেছে বাংলাদেশ ছাত্র ইউনিয়ন, ঢাকা বিশ্ববিদ্যালয়ের রাষ্ট্রবিজ্ঞান বিভাগ ও ‘সাধারণ শিক্ষার্থীরা’ ব্যানারে শিক্ষার্থীদের একটি দল। মানববন্ধনে ছাত্র ইউনিয়নের কেন্দ্রীয় সভাপতি হাসান তারেক বলেন, ‘পুলিশ যে দিনে দিনে অমানবিক আচরণের মাত্রা বাড়িয়ে দিচ্ছে, তা খুব ভালো লক্ষণ নয়। পুলিশ আজ নাজমুলের ওপর চড়াও হয়েছে, কাল আমার ভাইয়ের ওপর, তারপর আমার ওপর চড়াও হবে। একটি স্বাধীন দেশে এটি কোন ধরনের অসভ্য আচরণ, তা আমাদের বোধগম্য নয়।’ রোববার বিকেলে নাজমুল তাঁর এক বন্ধুকে নিয়ে মোটরসাইকেলে ফকিরেরপুলে যাওয়ার সময় বিজয়নগর মোড়ে একাধিক যাত্রী বহনের অপরাধে পুলিশ তাঁদের গাড়ি জব্দ করে। একই সময়ে দুই পুলিশ সদস্য মোটরসাইকেলে করে সেদিকে গেলে নাজমুল তাঁর মুঠোফোনে সেই দৃশ্য ধারণ করেন। এতে ক্ষিপ্ত হয়ে রাইফেলের বাঁট ও লাঠি দিয়ে তাঁদের তিন দফা মারধর করে পুলিশ। এতে নাজমুলের মাথা ফেটে যায়। তাঁদের সারা গায়ে আঘাতের চিহ্ন রয়েছে। জাহাঙ্গীরনগর বিশ্ববিদ্যালয় সাংবাদিক সমিতি, ইসলামী বিশ্ববিদ্যালয়ের সাংবাদিক সংগঠন—প্রেসক্লাব ও জাতীয়তাবাদী ছাত্রদল এ ঘটনার প্রতিবাদ জানিয়েছে।	1
খুঁজে না পাওয়ার অভিযোগ বাসা থেকে ডিবি পুলিশ তুলে নিয়ে যাওয়ার পর দলের ঢাকা মহানগরীর তেজগাঁও শিল্পাঞ্চল থানার সেক্রেটারি মো. আহসান উল্লাহকে খুঁজে না পাওয়ার অভিযোগ করেছে জামায়াতে ইসলামী। গতকাল সোমবার এক বিবৃতিতে জামায়াতের ভারপ্রাপ্ত সেক্রেটারি জেনারেল শফিকুর রহমান এ অভিযোগ করেন। বিবৃতিতে বলা হয়, গত রোববার রাত ১১টায় আহসান উল্লাহকে তাঁর বাসা থেকে ডিবি পুলিশ তুলে নিয়ে যায়। কিন্তু গতকাল পর্যন্ত তাঁকে আদালতে সোপর্দ করা হয়নি। পুলিশের সঙ্গে যোগাযোগ করা হলে তারা বিষয়টি এড়িয়ে যাচ্ছে। এ অবস্থায় তাঁর পরিবার-পরিজন গভীর উদ্বেগ ও উৎকণ্ঠার মধ্যে আছেন। বিবৃতিতে আরও বলা হয়, রোববার বিকেলে সিরাজগঞ্জের উল্লাপাড়া উপজেলার সদর ইউনিয়ন জামায়াতের সেক্রেটারি সাইদুর রহমানকে পুলিশ গুলি করে মারাত্মকভাবে আহত করে। চিকিৎসাধীন অবস্থায় গতকাল তিনি মারা গেছেন। এ ছাড়া গত রাতে রাজধানীর মিরপুরে শিবির নেতা এমদাদুল্লাহর জানাজা থেকে তিনজন শিবির কর্মীকে গ্রেপ্তার করেছে পুলিশ। নিজস্ব প্রতিবেদক	1
অপহরণের ছয় দিন পর শিশু উদ্ধার চট্টগ্রামে অপহরণের ছয় দিন পর একটি শিশুকে উদ্ধার করেছে পুলিশ। অপহরণে জড়িত থাকার অভিযোগে দুজনকে আটক করা হয়েছে। তাঁরা হলেন মীর কাশেম ও জিয়াউর রহমান। গতকাল সোমবার দুপুরে বাঁশখালী উপজেলার ছনুয়া এলাকা থেকে শিশুটিকে উদ্ধার করে নগরের চান্দগাঁও থানার পুলিশ। শিশুটির বাবা ব্যবসায়ী মো. জাহেদ প্রথম আলোকে বলেন, গত ২৭ জানুয়ারি বিকেলে চান্দগাঁও আবাসিক এলাকার বি-ব্লকের ভাড়া বাসা থেকে নিচে খেলতে নামে তাঁর পাঁচ বছরের শিশুকন্যা। অনেক খোঁজাখুঁজি করে তাকে না পেয়ে ওই দিন রাতে চান্দগাঁও থানায় একটি সাধারণ ডায়েরি (জিডি) করেন। তিন দিন পর তাঁর মুঠোফোনে অপহরণকারীরা মুক্তিপণ হিসেবে পাঁচ লাখ টাকা দাবি করে। বিকাশের মাধ্যমে টাকাগুলো পরিশোধ করতে বলে। বিষয়টি পুলিশকে জানানো হলে অপহরণকারীদের মুঠোফোন ট্র্যাকিং করে অবস্থান শনাক্ত করা হয়। গত দুদিন কক্সবাজারের কুতুবদিয়া ও জেলার বাঁশখালীতে অভিযান চালিয়ে শিশুটিকে উদ্ধার করা হয়। চান্দগাঁও থানার এসআই নুরুল ইসলাম জানান, কুতুবদিয়া থেকে মীর কাশেম ও জিয়াউর রহমান নামের দুই যুবককে আটক করা হয়। তাঁদের দেওয়া স্বীকারোক্তি অনুযায়ী বাঁশখালীর ছনুয়া ইউনিয়নের একটি বাড়ি থেকে শিশুটিকে উদ্ধার করা হয়। তবে সেখান থেকে কাউকে আটক করা যায়নি।	1
অধ্যাপক তাহের হত্যা মামলার বিচারকাজ দ্রুত শেষ করার দাবি রাজশাহী বিশ্ববিদ্যালয়ের ভূতত্ত্ব ও খনিবিদ্যা বিভাগের অধ্যাপক এস তাহের আহমেদ হত্যা মামলার বিচারকাজ দ্রুত শেষ করার দাবি জানিয়েছেন তাঁর সহকর্মীরা। গতকাল সোমবার তাহের আহমেদের নবম মৃত্যুবার্ষিকী উপলক্ষে আয়োজিত স্মরণসভায় এ দাবি জানানো হয়। ২০০৬ সালের ১ ফেব্রুয়ারি দিবাগত রাতে নির্মম হত্যাকাণ্ডের শিকার হন অধ্যাপক তাহের। হত্যা মামলার বিচারকাজ শেষে নিম্ন আদালত চারজনকে মৃত্যুদণ্ড দেন। পরে ২০১৩ সালের ২১ এপ্রিল উচ্চ আদালতে আবেদন করলে মৃত্যুদণ্ডাদেশ পাওয়া চার আসামির মধ্যে তাহেরের সহকর্মী মিয়া মো. মহিউদ্দিন এবং বাসার তত্ত্বাবধায়ক জাহাঙ্গীর আলমের মৃত্যুদণ্ড বহাল রাখেন আদালত। অপরদিকে নিম্ন আদালতে মৃত্যুদণ্ডাদেশ পাওয়া শিবির কর্মী আবদুস সালাম ও নাজমুলকে মৃত্যুদণ্ড কমিয়ে যাবজ্জীবন কারাদণ্ড দেওয়া হয়। গতকাল বেলা ১১টায় বিভাগে অনুষ্ঠিত সভায় বলা হয়, তাহের আহমেদ হত্যাকাণ্ডের বিচারের কার্যক্রম আপিল বিভাগে দীর্ঘদিন ধরে অপেক্ষমাণ। এই বিচারের কার্যক্রম শেষ করে তা দ্রুত কার্যকর করার জন্য সংশ্লিষ্ট কর্তৃপক্ষের প্রতি দাবি জানানো হয়। বিভাগের সভাপতি গোলাম সাব্বির সাত্তারের সভাপতিত্বে স্মরণসভায় বক্তব্য দেন বিশ্ববিদ্যালয়ের উপাচার্য মুহম্মদ মিজানউদ্দিন প্রমুখ।	1
লাখ যোদ্ধা নিয়োগের ঘোষণা ইউক্রেনের বিদ্রোহীদের পূর্ব ইউক্রেনের স্বঘোষিত দোনেৎস্ক প্রজাতন্ত্রের নেতা জাখারচেঙ্কো তাদের বিদ্রোহী বাহিনীতে এক লাখ যোদ্ধা নিয়োগের পরিকল্পনার কথা ঘোষণা করেছেন। সাম্প্রতিক সময়ে সরকারি বাহিনীর সঙ্গে লড়াইয়ের মাত্রা বৃদ্ধি পাওয়ার পরিপ্রেক্ষিতে গতকাল সোমবার তিনি এ ঘোষণা দেন। এদিকে নিউইয়র্ক টাইমস বলেছে, যুক্তরাষ্ট্র সরকার বিদ্রোহীদের জোরদার হামলার মুখে ইউক্রেন বাহিনীকে প্রতিরক্ষামূলক অস্ত্রসরঞ্জাম দেওয়ার বিষয়ে নতুন চিন্তাভাবনা করছে। খবর বিবিসি ও রয়টার্সের। দোনেৎস্ক সংবাদ সংস্থাকে জাখারচেঙ্কো বলেন, ‘১১ দিনের মধ্যে এই নিয়োগ-প্রক্রিয়া শুরু হবে।’ স্বেচ্ছাসেবী নিয়োগের বিষয়ে জোর দিয়ে তিনি বলেন, এই রিজার্ভ বাহিনী যেকোনো আক্রমণ প্রতিহত করতে সক্ষম হবে। বিদ্রোহীদের নিয়ন্ত্রিত দোনেৎস্কে তীব্র লড়াই চলছে। বিদ্রোহীরা মূল দেবালতসেব শহরটি দখলে নেওয়ার চেষ্টা চালিয়ে যাচ্ছে। নিউইয়র্ক টাইমস মার্কিন কর্মকর্তাদের উদ্ধৃত করে বলেছে, পররাষ্ট্রমন্ত্রী জন কেরি ও সামরিক বাহিনীর জয়েন্ট চিফস চেয়ারম্যান মার্টিন ডেম্পসি এ ব্যাপারে আলোচনায় আগ্রহী। আর ন্যাটোর সামরিক কমান্ডার জেনারেল ফিলিপ ব্রিডলাভ ইউক্রেনকে অস্ত্র দেওয়ার পক্ষে।	1
সংরক্ষিত বনের গাছ কাটতে এসে পাঁচজন গ্রেপ্তার বরগুনার পাথরঘাটার হরিণঘাটা সংরক্ষিত বনে গাছ কাটতে আসা পাঁচ ব্যক্তিকে গ্রেপ্তার করা হয়েছে। হরিণঘাটা বন বিভাগের সদস্যরা গতকাল সোমবার একটি ট্রলারসহ তাঁদের হাতেনাতে আটক করেন। আটক ব্যক্তিরা হলেন নাসির মাতুব্বর (৪৮), আলম খন্দকার (৪৫), সিদ্দিক মাতুব্বর (৪০), আলমগীর মাতুব্বর (৩০) ও জাকির হোসেন (৩৫)। তাঁদের বাড়ি বরগুনার তালতলী উপজেলার তেঁতুলবাড়িয়া গ্রামে। হরিণঘাটা সংরক্ষিত বনের বিট কর্মকর্তা হুমায়ুন কবির তালুকদার বলেন, সকালে বনের মধ্যে কেওড়াগাছ কাটার শব্দ পাওয়া যাচ্ছিল। এ সময় বন কর্মীদের নিয়ে গাছ কাটার সঙ্গে জড়িত পাঁচ ব্যক্তিকে হাতেনাতে আটক করা হয়। এ সময় ১০টি কেওড়াগাছসহ একটি ট্রলার জব্দ করা হয়। গাছ কাটার অভিযোগে তাঁদের বিরুদ্ধে মামলা দায়ের করা হয়েছে।	1
দুই জেলায় ৯৬ মণ জাটকা জব্দ নারায়ণগঞ্জ ও চাঁদপুরে গতকাল সোমবার কোস্টগার্ডের সদস্যরা অভিযান চালিয়ে ৯৬ মণ জাটকা জব্দ করেন। নারায়ণগঞ্জে ধলেশ্বরী নদীতে যাত্রীবাহী দুটি লঞ্চে তল্লাশি চালিয়ে ৯০ মণ জাটকা জব্দ করেন কোস্টগার্ড পাগলা স্টেশনের সদস্যরা। গতকাল ভোরে ওই অভিযান চালানো হয়। স্টেশনের কমান্ডার সাব-লেফটেন্যান্ট হাসানুর রহমান জানান, সদরঘাট টার্মিনালমুখী লঞ্চ এমভি সিলভার সান ও গাজী-৪-এ তল্লাশি চালিয়ে মালিকবিহীন অবস্থায় এ জাটকা উদ্ধার করা হয়। পরে এগুলো এতিমখানায় বিতরণের জন্য জেলা মৎস্য কর্মকর্তার কাছে হস্তান্তর করা হয়। চাঁদপুরের মেঘনা নদীতে এমভি কর্ণফুলী-৩ নামের লঞ্চে অভিযান চালিয়ে কোস্টগার্ডের সদস্যরা আনুমানিক ছয় মণ জাটকা জব্দ করেন। এর আনুমানিক মূল্য ৯৬ হাজার টাকা। মাছগুলো গতকাল সকালে গরিব মানুষের মধ্যে বিতরণ করা হয়। কোস্টগার্ড চাঁদপুর স্টেশনের কমান্ডার হাবিবুর রহমান বলেন, নভেম্বর মাস থেকে জাটকানিধন-বিরোধী নিয়মিত অভিযানের অংশ হিসেবে এ অভিযান চালানো হয়।	1
শ্রমিক দগ্ধ নারায়ণগঞ্জ সদর উপজেলার ফতুল্লায় গতকাল সোমবার একটি কারখানার ছাদে ওয়েল্ডিংয়ের কাজ করার সময় বিদ্যুতের তারে জড়িয়ে মহিন (২৮) নামের এক শ্রমিক অগ্নিদগ্ধ হয়েছেন। দুপুরে ফতুল্লার আল-আমীনবাগ টাগারপাড় লালপুর এলাকায় অবস্থিত এস এম ফ্যাশন প্রিন্ট কারখানার পঞ্চম তলার ছাদে এ ঘটনা ঘটে। গুরুতর অবস্থায় তাঁকে ঢাকা মেডিকেল কলেজ হাসপাতালে পাঠানো হয়েছে। কালার মাস্টার মো. জামাল জানান, দুপুরে ওই ছাদের একটি লোহার পাইপে ওয়েল্ডিং করার সময় অসাবধানতাবশত ৩৩ হাজার ভোল্টের বিদ্যুতের তারের সঙ্গে পাইপটি জড়িয়ে যায়। এতে বিকট শব্দে বিস্ফোরণ ঘটে মহিনের পুরো শরীর ও মুখমণ্ডল পুড়ে যায়। 	1
হত্যাকারীদের গ্রেপ্তারের দাবিতে শোক মিছিল সিলেটের বিয়ানীবাজারে অটোরিকশাস্ট্যান্ডের কর্তৃত্ব নিয়ে দুই পক্ষের সংঘর্ষে গুলিবিদ্ধ হয়ে দোকান কর্মচারী নিজু আহমদ (১৫) নিহত হওয়ার ঘটনায় গতকাল সোমবার দুপুরে গ্রামবাসী শোক মিছিল করে উপজেলা নির্বাহী কর্মকর্তাকে (ইউএনও) স্মারকলিপি দিয়েছেন। গত শুক্রবার রাতে পৌর এলাকার দক্ষিণবাজারে অটোরিকশা শ্রমিকদের একটি পক্ষের সঙ্গে উপজেলা ছাত্রলীগের সাবেক আহ্বায়ক জামাল হোসেনের পক্ষের সংঘর্ষ হয়। সংঘর্ষে গুলিবিদ্ধ হয়ে কসবা গ্রামের বাসিন্দা দোকান কর্মচারী কিশোর নিজু ঘটনাস্থলে নিহত হয়। এ ঘটনায় গত রোববার বিয়ানীবাজার ট্রাক শ্রমিক ইউনিয়নের সাংগঠনিক সম্পাদক সেলিম আহমদ বাদী হয়ে ছাত্রলীগের সাবেক নেতা জামাল হোসেনসহ ১২ জনের নাম উল্লেখ করে অজ্ঞাতনামা আরও ২০ জনকে আসামি করে মামলা করেছেন। ঘটনার তিন দিন পরও প্রধান আসামি জামালকে পুলিশ গ্রেপ্তার করতে না পারায় গতকাল সোমবার দুপুরের দিকে কসবা গ্রামবাসী শোক মিছিল করে উপজেলা পরিষদ কমপ্লেক্সে গিয়ে ইউএনও বরাবর স্মারকলিপি দেন। স্মারকলিপিতে ঘটনার মূল হোতা জামালসহ অন্য আসামিদের দ্রুত গ্রেপ্তার করে শাস্তি নিশ্চিত করার দাবি জানানো হয়। স্মারকলিপি দিয়ে গোলাবশাহ সমাজকল্যাণ সংস্থার উদ্যোগে আয়োজিত এক প্রতিবাদ সভায় কসবা গ্রামবাসীর প্রতি সংহতি জানিয়ে আবদুল হাছিব, আবদুল মুছব্বির, বাবুল আখতার, রফিক উদ্দিন, নজরুল হোসেন, মাসুক আহমদ প্রমুখ বক্তব্য দেন। স্মারকলিপি গ্রহণ করে বিয়ানীবাজারের ইউএনও শহীদুল ইসলাম চৌধুরী বলেন, সন্ত্রাসী যে দলেরই হোক, তাদের গ্রেপ্তার না করলে সামাজিক স্থিতিশীলতা নষ্ট হয়। আসামিদের গ্রেপ্তার করতে উপজেলা প্রশাসন পুলিশকে কঠোর নির্দেশনা দিয়েছে। বিয়ানীবাজার থানার ভারপ্রাপ্ত কর্মকর্তা (ওসি) জুবের আহমদ বলেন, ঘটনার পর থেকে পুলিশ জামালসহ ১২ আসামিকে গ্রেপ্তারে বিভিন্ন স্থানে পুলিশের একাধিক দল অভিযান অব্যাহত রেখেছে। এদের অচিরেই গ্রেপ্তার করা হবে। গত শুক্রবার রাত সাড়ে ১০টার দিকে বিয়ানীবাজার পৌর শহরের দক্ষিণবাজারে অটোরিকশাস্ট্যান্ডের কর্তৃত্ব নিয়ে জামাল হোসেনের পক্ষের সঙ্গে অটোরিকশা শ্রমিকদের সংঘর্ষে দোকান কর্মচারী নিজু আহমদ (১৫) গুলিবিদ্ধ হয়ে নিহত হয়। সংঘর্ষে আরও দুজন গুলিবিদ্ধ হয়ে চিকিৎসাধীন রয়েছেন। নিজু জামাল পক্ষের গুলিতে নিহত হয় বলে মামলায় অভিযোগ করা হয়েছে। পৌর এলাকার কসবা গ্রামের বাসিন্দা সুবল মিয়ার ছেলে নিজু দক্ষিণবাজারে একটি মাংসের দোকানের কর্মচারী ছিল।	1
ব্রাহ্মণবাড়িয়ায় সংঘর্ষ, বাড়িঘরে অগ্নিসংযোগ ও ভাঙচুর ব্রাহ্মণবাড়িয়া সদর উপজেলায় আধিপত্য বিস্তারকে কেন্দ্র করে দুদল গ্রামবাসীর মধ্যে কয়েক দফা সংঘর্ষে অন্তত ২০ জন আহত হয়েছে। সংঘর্ষ চলাকালে ৮ থেকে ১০টি ঘরে অগ্নিসংযোগ এবং ১৫ থেকে ২০টি বাড়িঘর ও দোকানপাটে ভাঙচুর ও লুটপাটের ঘটনা ঘটে। গতকাল সোমবার সকালে সদর উপজেলার নাটাই উত্তর ইউনিয়নের রাজঘর ও থলিয়ারা গ্রামে এ ঘটনা ঘটে। পুলিশ ও গ্রামবাসী জানান, নাটাই উত্তর ইউনিয়নের সাবেক চেয়ারম্যান ও রাজঘর গ্রামের আবদুর রউফের সঙ্গে পাশের থলিয়ারা গ্রামের আলী আজমের দীর্ঘদিন ধরে জমি নিয়ে বিরোধ চলছে। এর জের ধরে গত শুক্র ও শনিবার উভয় পক্ষের লোকজন সংঘর্ষে লিপ্ত হয়। গতকাল সকাল ছয়টার দিকে আলী আজমের পক্ষের লোকজন রাজঘর গ্রামে হামলা চালায়। এ সময় রাজঘর গ্রামের লোকজনের সঙ্গে তাদের সংঘর্ষ বাধে। এতে উভয় পক্ষের ১৫ থেকে ২০টি বাড়িঘর ও দোকানপাটে ভাঙচুর ও লুটপাটের ঘটনা ঘটে। এ সময় দুই গ্রামের কয়েকটি খড়ের গাদা ও নাজিম উদ্দিন, নাইম উদ্দিন, মুগেরা বেগম, রফিক মিয়া, নাসির, সোহেরা বেগম, বাবুল মিয়ারসহ অন্তত ১০ থেকে ১২টি ঘরে আগুন ধরিয়ে দেওয়া হয়। সংঘর্ষে আহত ব্যক্তিরা স্থানীয় বিভিন্ন ক্লিনিকে চিকিৎসা নিয়েছে। ব্রাহ্মণবাড়িয়া ফায়ার সার্ভিস স্টেশনের কর্মকর্তা ওয়ালিউল্লাহ জানান, রাজঘর গ্রামের একটি খড়ের গাদা, একটি রান্নাঘর, একটি দোকান ও একটি বসতঘরের আগুন নেভান দমকল বাহিনীর লোকজন। আরও কয়েকটি বাড়িঘরে আগুন লেগেছিল। কিন্তু সংঘর্ষের ভয়াবহতার কারণে তাঁদের লোকজন সামনে যেতে পারেননি। ব্রাহ্মণবাড়িয়া সদর থানার ভারপ্রাপ্ত কর্মকর্তা (ওসি) আকুল চন্দ্র বিশ্বাস জানান, সংঘর্ষের ঘটনায় তিনজনকে আটক করা হয়েছে। দুই গ্রাম থেকে দুজন সংঘর্ষের ঘটনায় একটি করে মামলা দিয়েছেন। বর্তমানে পরিস্থিতি শান্ত রয়েছে। এলাকায় পুলিশ মোতায়ের করা হয়েছে।	1
সওজের জমিতে হচ্ছে আ. লীগের কার্যালয়! ময়মনসিংহের নান্দাইল পৌরশহরের নতুনবাজার এলাকায় সড়ক ও জনপথ (সওজ) বিভাগের সেই জমি দখল করে গতকাল সোমবার থেকে দলীয় কার্যালয় নির্মাণের কাজ শুরু করছে উপজেলা আওয়ামী লীগ। দলের উপজেলা শাখার কৃষিবিষয়ক সম্পাদক আবুল মনসুর এ তথ্যের সত্যতা নিশ্চিত করেছেন। মাস দেড়েক আগে নান্দাইল পৌরসভার সাবেক এক কাউন্সিলর সওজের ওই জমি দখলের চেষ্টা করলে সেখান থেকে আগে উচ্ছেদ হওয়া ক্ষুদ্র ব্যবসায়ীদের বাধার মুখে পড়েন তিনি। এতে দুই পক্ষে উত্তেজনা দেখা দিলে স্থানীয়ভাবে মধ্যস্থতা করে পরিস্থিতি শান্ত করা হয়। গত বছরের ১৮ ডিসেম্বর এ নিয়ে প্রথম আলোয় ‘নান্দাইলে সওজের জায়গা দখল’ শিরোনামে একটি সংবাদ ছাপা হয়। পৌরসভার নতুনবাজার এলাকার নাম প্রকাশে অনিচ্ছুক কয়েকজন বাসিন্দা ও ক্ষুদ্র ব্যবসায়ীর সঙ্গে কথা বলে জানা যায়, ২০০৭ সালে ৬৭ কিলোমিটার দীর্ঘ ময়মনসিংহ-কিশোরগঞ্জ মহাসড়কটি দুই লেনে উন্নীত করার কাজ শুরু হয়। এর আগে সড়কটির নান্দাইল উপজেলা অংশের দুপাশে থাকা কয়েক শ ক্ষুদ্র ব্যবসায়ীর দোকানপাট উচ্ছেদ করে সওজ। ২০১১ সালে নির্মাণকাজ শেষ হওয়ার পর সড়কের দুই পাশে বিপুল পরিমাণ জমি খালি পড়ে থাকলেও প্রশাসনের নজরদারিতে আগের উচ্ছেদ হওয়া ক্ষুদ্র ব্যবসায়ীরা আর ফিরতে পারেননি। তবে সরকারি দলের নেতা, সমর্থক ও ব্যবসায়ীরা ঠিকই অবৈধ স্থাপনা নির্মাণ করে ওই জমিতে দখল প্রতিষ্ঠায় তৎপর হন। সরেজমিনে গতকাল সোমবার সকালে গিয়ে দেখা যায়, উপজেলা প্রাণীসম্পদ কার্যালয়ের সামনে সওজের জমিতে পাকা স্থাপনা নির্মাণ চলছে। সেখানে কর্মরত শ্রমিক চান মিয়া (৫২) বলেন, ‘এই হানো আওয়ামী লীগের অফিস অইব। নেতারা আমরারে কাম দিছে।’ এ বিষয়ে গতকাল মুঠোফোনে উপজেলা আওয়ামী লীগের সাধারণ সম্পাদক সিরাজুল ইসলাম ভূঁইয়ার সঙ্গে যোগাযোগ করা হলে তিনি বলেন, ‘অনেকেই তো এসব জমিতে নানা ধরনের স্থাপনা নির্মাণ করছে। আওয়ামী লীগ করলে দোষ কী? অন্য যারা করছে, তাদের বিষয়ে খোঁজ না নিয়ে আমাদের দলীয় কার্যালয় নিয়ে প্রশ্ন তুলছেন কেন? আমরা বিষয়টি সওজের সঙ্গে আলাপ করে নেব।’ সওজ কিশোরগঞ্জের নির্বাহী প্রকৌশলী শফিকুল ইসলাম জানান, ওই এলাকার কয়েকজন অবৈধ দখলদারের বিরুদ্ধে সওজ এরই মধ্যে মামলা করেছে। আইন সবার জন্য সমান। যারাই অবৈধ স্থাপনা নির্মাণ করবে, তাদের বিরুদ্ধে মামলা করা হবে।	1
সেই ইউপি চেয়ারম্যান গ্রেপ্তার অবশেষে স্কুলছাত্রীকে ধর্ষণ মামলার আসামি কুমিল্লার দেবীদ্বার উপজেলার গুনাইঘর উত্তর ইউনিয়ন পরিষদের চেয়ারম্যান ও ইউনিয়ন আওয়ামী লীগের উপদেষ্টা খোরশেদ আলমকে গ্রেপ্তার করেছে পুলিশ। গত রোববার রাতে নিজ বাড়ি থেকে গ্রেপ্তারের পর গতকাল তাঁকে আদালতে হাজির করা হয়। আদালত তাঁকে কারাগারে পাঠান। মামলার অভিযোগে বলা হয়, গত ২৪ ডিসেম্বর কুমিল্লা নগরের চকবাজার এলাকার স্কুলপড়ুয়া ওই মেয়েটিকে কৌশলে একটি বাসায় নিয়ে ধর্ষণ করেন খোরশেদ আলম। গত ২৯ ডিসেম্বর প্রথম আলোয় ‘চেয়ারম্যানের বিরুদ্ধে স্কুলছাত্রীকে ধর্ষণের অভিযোগ’ শীর্ষক একটি প্রতিবেদন ছাপা হয়।	1
আ.লীগ নেতা খুনের ঘটনায় তিনজন গ্রেপ্তার মৌলভীবাজারের বড়লেখা উপজেলায় ইউনিয়ন পরিষদের (ইউপি) সদস্য ও আওয়ামী লীগ নেতা মো. মজির উদ্দিন খুনের ঘটনায় পুলিশ তিনজনকে গ্রেপ্তার করেছে। গ্রেপ্তার হওয়া ব্যক্তিরা হচ্ছেন উপজেলার উত্তর শাহবাজপুর ইউপির শ্রীধরপুর গ্রামের ফয়সল আহমদ, আতিকুর রহমান জুবেল ও কুটি মিয়া। উপজেলার উত্তর শাহবাজপুর ইউনিয়ন পরিষদের ৩ নম্বর ওয়ার্ডের সদস্য ও একই ইউনিয়ন আওয়ামী লীগের যুগ্ম সাধারণ সম্পাদক মো. মজির উদ্দিন গত শুক্রবার গভীর রাতে বাড়ির পাশে দুর্বৃত্তের হাতে খুন হন।	1
চিকিৎসক প্রত্যাহার দুই সাংবাদিককে লাঞ্ছিত করার অভিযোগে ব্রাহ্মণবাড়িয়া সদর হাসাপাতালের চিকিৎসক এমরান খানকে জরুরি বিভাগ থেকে সরিয়ে নেওয়া হয়েছে। গত রোববার দুপুরে সদর হাসপাতালের জরুরি বিভাগে প্রথম আলোর ব্রাহ্মণবাড়িয়া প্রতিনিধি শাহাদৎ হোসেন ও চ্যানেল নাইনের প্রতিনিধি আল-মামুন সংঘর্ষের ঘটনায় আহত এক পুলিশ সদস্যের শারীরিক অবস্থার খোঁজ নিতে গেলে এমরান খান তাঁদের সঙ্গে দুর্ব্যবহার করেন। এ ব্যাপারে লিখিত অভিযোগ পাওয়ার কথা নিশ্চিত করে সদর হাসপাতালের তত্ত্বাবধায়ক আকবর হোসেন চৌধুরী বলেন, ‘ঘটনাটি আমি শুনেছি। একজন চিকিৎসক হিসেবে আমি এমন ঘটনার জন্য দুঃখ প্রকাশ করছি। অভিযুক্ত চিকিৎসককে হাসপাতালের জরুরি বিভাগের দায়িত্ব থেকে সরিয়ে নেওয়া হয়েছে।’ 	1
ট্যাংকবিধ্বংসী কামানের গোলা উদ্ধার, নিষ্ক্রিয় করেছে সেনাবাহিনী চট্টগ্রামে পরিত্যক্ত অবস্থায় উদ্ধার হওয়া ট্যাংকবিধ্বংসী একটি কামানের গোলা নিষ্ক্রিয় করেছে সেনাবাহিনী। গতকাল সোমবার বেলা আড়াইটার দিকে নগরের বায়েজিদ বোস্তামী থানার ডেবারপাড় কলাবাগান এলাকার একটি পাহাড়ের পাদদেশে এটি নিষ্ক্রিয় করা হয়। পুলিশ ও সেনাবাহিনীর কর্মকর্তাদের ধারণা, একাত্তর সালে মুক্তিযুদ্ধকালে গোলাটি ছোড়া হলেও অবিস্ফোরিত অবস্থায় পড়ে ছিল এত দিন। বায়েজিদ বোস্তামী থানার ভারপ্রাপ্ত কর্মকর্তা (ওসি) বাবুল চন্দ্র বণিক প্রথম আলোকে বলেন, সোমবার সকাল ১০টার দিকে কলাবাগান এলাকার একটি ড্রেনে গোলাটি পরিত্যক্ত অবস্থায় পড়ে থাকতে দেখলে স্থানীয় লোকজন পুলিশকে খবর দেয়। পরে বিষয়টি চট্টগ্রাম সেনাবাহিনীকে জানানো হলে সেনাবাহিনীর বোমা বিশেষজ্ঞ দল ঘটনাস্থলে আসে। তারা গোলাটিকে উদ্ধার হওয়া ঘটনাস্থল থেকে এক কিলোমিটার পশ্চিমে পাহাড়ের পাদদেশে নিয়ে নিষ্ক্রিয় করে। কামানের গোলা উদ্ধারের ঘটনায় স্থানীয় লোকজনের মধ্যে চরম আতঙ্ক দেখা দেয়। পাহাড়ের পাদদেশে গোলাটি বিস্ফোরণের জন্য সেনাবাহিনীর বোমা বিশেষজ্ঞ দল গর্ত খুঁড়লে আশপাশের পাহাড়ে শত শত মানুষ জড়ো হয়। বেলা দুইটা ৪০ মিনিটে গোলাটির বিস্ফোরণ ঘটানো হয়। ঘটনাস্থলে আসা চট্টগ্রাম সেনানিবাসের মেজর খন্দকার মেহেদী আল মাহমুদ প্রথম আলোকে বলেন, এটি ট্যাংকবিধ্বংসী গোলা। ধারণা করা হচ্ছে, মুক্তিযুদ্ধকালে পাকিস্তান কিংবা মুক্তিযোদ্ধারা এটি ছুড়েছিলেন। তবে এটি সেই সময় বিস্ফোরিত হয়নি। পরিত্যক্ত অবস্থায় কেউ হয়তো এটি এখন কোথাও কুড়িয়ে পেয়েছে। সাধারণত শত্রুর মোকাবিলায় ট্যাংক ধ্বংস করতে কামানের গোলাটি ছোড়া হয়ে থাকে। চট্টগ্রাম সেনাবাহিনীর বোমা বিশেষজ্ঞ ক্যাপ্টেন এ এস এম শামীম রাফি জানান, কামানের গোলাটি অনেক বছর আগের হওয়ায় এটির গায়ের কোনো লেখা বোঝা যাচ্ছে না।	1
আদালত ভবনে ককটেল বিস্ফোরণ টানা অবরোধের মধ্যে ২০-দলীয় জোটের ডাকা ৭২ ঘণ্টা হরতালের দ্বিতীয় দিনে গতকাল সোমবার চট্টগ্রামে আদালত ভবনে ককটেলের বিস্ফোরণ, গাড়িতে অগ্নিসংযোগ ও ভাঙচুরের ঘটনা ঘটেছে। বেলা সাড়ে তিনটার দিকে চট্টগ্রাম আদালত ভবনে ককটেল ছুড়ে মারে দুর্বৃত্তরা। এতে কোনো হতাহত হয়নি। ককটেল বিস্ফোরণের পর আদালতপাড়ায় আতঙ্ক ছড়িয়ে পড়ে। এ ঘটনায় আশপাশের এলাকায় তল্লাশি চালায় পুলিশ। নগর পুলিশের সহকারী কমিশনার (প্রসিকিউশন) নির্মলেন্দু বিকাশ চক্রবর্তী জানান, নতুন আদালত ভবনের পশ্চিম পাশে চারতলা থেকে কে বা কারা একটি ককটেল ছুড়ে মারে। বিকট শব্দে ককটেলটি বিস্ফোরিত হলে সবার মধ্যে আতঙ্ক দেখা দেয়। আদালত ভবনের পাশের ভবনটি চট্টগ্রাম জেলা প্রশাসনের। এ ঘটনার পর আদালতপাড়ায় নিরাপত্তা আরও জোরদার করা হয়েছে। চালানো হয়েছে তল্লাশি অভিযান। তবে কাউকে আটক করা যায়নি। হরতালের সমর্থনে নাসিমন ভবনের দলীয় কার্যালয়ে বিএনপির নেতা-কর্মীদের দেখা না গেলেও আওয়ামী লীগ নগরের ২১টি মোড়ে হরতালবিরোধী সমাবেশ করেছে। এ ছাড়া ভোরে মিরসরাই উপজেলার বড়তাকিয়ায় দুর্বৃত্তরা রেললাইনের প্যান্ডেল ক্লিপ তুলে ফেললে ময়মনসিংহ এক্সপ্রেস লাইনচ্যুত হওয়ায় প্রায় দিনভর চট্টগ্রাম থেকে কোনো ট্রেন ছেড়ে যায়নি। সকাল আটটার দিকে নগরের পাঁচলাইশ ষোলশহর বেবি সুপার মার্কেটের সামনে টেম্পোতে ককটেল ছুড়ে মারে দুর্বৃত্তরা। এ সময় তারা কয়েকটি সিএনজিচালিত অটোরিকশাসহ গাড়ি ভাঙচুর করে। পাঁচলাইশ থানার ভারপ্রাপ্ত কর্মকর্তা (ওসি) মহিউদ্দিন মাহমুদ বলেন, সকালে হরতাল সমর্থনকারীরা একটি টেম্পো লক্ষ্য করে ককটেল ছোড়ে। এ ছাড়া কয়েকটি গাড়িও তারা ভাঙচুর করে। তাদের ধরতে পুলিশের অভিযান অব্যাহত আছে। সকালে হাটহাজারী উপজেলার ফতেয়াবাদে এলাকায় সবজিবোঝাই একটি মিনি ট্রাকে আগুন ধরিয়ে দেয় দুর্বৃত্তরা। এ সময় তারা একটি মিনিবাসসহ কয়েকটি সিএনজিচালিত অটোরিকশাও ভাঙচুর করে। হাটহাজারী থানার ভারপ্রাপ্ত কর্মকর্তা (ওসি) মোহাম্মদ ইসমাঈল বলেন, হরতাল সমর্থনকারীরা গাড়িতে আগুন ও ভাঙচুর করেছে। জড়িতদের গ্রেপ্তারে পুলিশের চেষ্টা চলছে। পুলিশ ও প্রত্যক্ষদর্শীদের সঙ্গে কথা বলে জানা গেছে, সকাল থেকে নগর ও জেলার বিভিন্ন স্থানে গাড়ি চলাচল শুরু হয়। চলেছে গণপরিবহনও। তবে ব্যক্তিগত গাড়ির সংখ্যা কিছুটা কম ছিল। দুপুর ১২টার দিকে মুরাদপুর, ষোলশহর ২ নম্বর গেট, প্রবর্তক মোড়সহ কয়েকটি স্থানে যানজট ছিল। দূরপাল্লার যানবাহন চলাচল বন্ধ ছিল। বন্দর সূত্র জানিয়েছে, চট্টগ্রাম বন্দরে পণ্য ওঠানো-নামানো হয়েছে স্বাভাবিক গতিতে। হরতাল-অবরোধ চলাকালে নাসিমন ভবনের দলীয় কার্যালয়ে কোনো নেতা-কর্মীকে দেখা যায়নি। নগরের কোথাও তাদের সভা-সমাবেশ করারও খবর পাওয়া যায়নি। তবে আওয়ামী লীগ নগরের ২১টি মোড়ে হরতালবিরোধী সমাবেশ করেছে। বেলা একটার দিকে নগরের ষোলশহর ২ নম্বর গেট এলাকায় সমাবেশ করছে আওয়ামী লীগ। নগর গোয়েন্দা পুলিশের সহকারী কমিশনার মো. আনোয়ার হোসেন বলেন, বিচ্ছিন্ন কিছু ঘটনা ছাড়া চট্টগ্রামের পরিস্থিতি স্বাভাবিক রয়েছে। নগরের গুরুত্বপূর্ণ মোড়ে অতিরিক্ত পুলিশ মোতায়েন রয়েছে।	1
অবৈধভাবে পেট্রল বিক্রেতাদের বিরুদ্ধে অভিযানের নির্দেশ লাইসেন্সধারী বিক্রেতা ছাড়া অন্য কারও কাছে পেট্রল ও অকটেন বিক্রি (খুচরা) না করতে ফিলিং স্টেশনের মালিকদের নির্দেশ দিয়েছেন চট্টগ্রাম জেলা প্রশাসক মেজবাহ উদ্দিন। এ ছাড়া অবৈধভাবে পেট্রল বিক্রেতাদের বিরুদ্ধে আজ মঙ্গলবার থেকে ভ্রাম্যমাণ আদালত পরিচালনা করারও নির্দেশ দেন তিনি। গতকাল সোমবার চট্টগ্রাম সার্কিট হাউসের সম্মেলনকক্ষে ফিলিং স্টেশন মালিক ও খুচরা বিক্রেতাদের সঙ্গে বৈঠকে তিনি এসব নির্দেশ দেন। হরতাল-অবরোধে পেট্রলবোমার ব্যবহার রোধে চট্টগ্রাম জেলা প্রশাসন এবং ফিলিং স্টেশনের মালিক ও লাইসেন্সধারী খুচরা বিক্রেতাদের মধ্যে এ বৈঠক হয়। জেলা প্রশাসকের সভাপতিত্বে বৈঠকে আইনশৃঙ্খলা রক্ষাকারী বিভিন্ন বাহিনীর ঊর্ধ্বতন কর্মকর্তারা অংশ নেন। মেজবাহ উদ্দিন বলেন, ‘যারা আজ পেট্রলবোমা মেরে মানুষ হত্যা করছে, তাদের একদিন মানবতাবিরোধী অপরাধে অভিযুক্ত করে বিচার করা হবে।’ তিনি বলেন, ‘পুলিশ সব জায়গায় নিরাপত্তা দিতে পারবে না। আমাদের প্রত্যেককে এই সহিংসতা রোধে নিজ নিজ জায়গা থেকে এগিয়ে আসতে হবে।’ ফিলিং স্টেশনের মালিক ও খুচরা বিক্রেতাদের উদ্দেশে জেলা প্রশাসক বলেন, ‘পেট্রল ও অকটেন বিক্রির সময় নিয়মিত রেজিস্টারে লিপিবদ্ধ করুন। কাউকে সন্দেহ হলে পুলিশের হাতে সোপর্দ করুন।’ সভায় চট্টগ্রাম জেলা পুলিশ সুপার এ কে এম হাফিজ আক্তার বলেন, ‘টাকার বিনিময়ে একটি চক্র নিম্ন আয়ের মানুষকে নাশকতা সৃষ্টির কাজে ব্যবহার করছে।’ বৈঠকে অন্যান্যের মধ্যে বক্তব্য দেন অতিরিক্ত জেলা প্রশাসক (সার্বিক) আবুল হোসেন, চিটাগাং চেম্বার অব কমার্স অ্যান্ড ইন্ডাস্ট্রির পরিচালক মাহফুজুল হক, বাংলাদেশ পেট্রল ডিজেলস অ্যাসোসিয়েশনের চট্টগ্রাম বিভাগীয় সভাপতি এহসানুর রহমান।	1
কোম্পানীগঞ্জে হাসপাতালে ভাঙচুর মারা যাওয়ার আগেই একটি শিশুকে মৃত ঘোষণা করা হয়েছে—এমন অভিযোগে একদল লোক গতকাল সোমবার নোয়াখালীর কোম্পানীগঞ্জ উপজেলা স্বাস্থ্য কমপ্লেক্সের একজন চিকিৎসা সহকারীকে পিটিয়ে আহত করেছে। এ সময় হাসপাতালে ভাঙচুর চালানো হয়। হামলায় আহত চিকিৎসা সহকারী আবু নাছেরকে (৪২) প্রথমে উপজেলা স্বাস্থ্য কমপ্লেক্সে চিকিৎসা দেওয়া হয়। অবস্থার অবনতি হওয়ায় দুপুরে তাঁকে নোয়াখালীর আবদুল মালেক উকিল মেডিকেল কলেজ হাসপাতালে স্থানান্তর করা হয়েছে। হামলায় তাঁর মাথা ফেটে গেছে এবং শরীরের বিভিন্ন স্থানে জখম হয়েছে। পুলিশ, হাসপাতাল কর্তৃপক্ষ ও স্থানীয় সূত্রের ভাষ্যমতে, গতকাল সকালে উপজেলার বসুরহাট পৌরসভার আট নম্বর ওয়ার্ডের বেলাল হোসেনের তিন বছরের ছেলে মিনহাজ বাড়ির পুকুরের পানিতে ডুবে যায়। আত্মীয়স্বজনেরা তাকে সাড়ে ১০টার দিকে উপজেলা স্বাস্থ্য কমপ্লেক্সে নিয়ে গেলে চিকিৎসক মাকছুদা সুলতানা শিশুটিকে মৃত ঘোষণা করেন। এরপর বেলা ১১টার দিকে শিশুটির আত্মীয়স্বজন ও হাসপাতালের আশপাশের কিছু লোক হাসপাতালে গিয়ে অভিযোগ করেন, মারা যাওয়ার আগেই শিশুটিকে মৃত ঘোষণা করা হয়েছে। এ সময় জরুরি বিভাগে কর্তব্যরত চিকিৎসা সহকারী আবু নাছের তাদের বোঝানোর চেষ্টা করলে তারা তাঁকে পিটিয়ে আহত করে। প্রত্যক্ষদর্শীরা জানান, একই সময় হামলাকারীরা একটি মোটরসাইকেল, জরুরি বিভাগ, বহির্বিভাগ ও স্বাস্থ্য পরিদর্শকের কক্ষসহ চারটি কক্ষের দরজা ও জানালা ভাঙচুর করে। পরে পুলিশ আসতে দেখে হামলাকারীরা হাসপাতাল ছেড়ে চলে যায়। শিশু মিনহাজের বাবা বেলাল হোসেন দাবি করেন, তাঁর ছেলে মারা যাওয়ার আগেই তাকে মৃত ঘোষণা করা হয়। অথচ বাড়িতে নেওয়ার পরও তাঁর ছেলে নড়াচড়া করছিল। বাড়িতে নেওয়ার পর সে মারা গেছে। এতে এলাকার লোকজন খেপে গিয়ে হাসপাতালে হামলা-ভাঙচুর করে বলে তিনি শুনেছেন। হাসপাতালের আবাসিক চিকিৎসা কর্মকর্তা (আরএমও) মো. সেলিম প্রথম আলোকে বলেন, ‘তিনিও শিশুটিকে দেখেছেন। হাসপাতালে আনার অনেক আগেই শিশুটি মারা গেছে। কিন্তু গুজব ছড়িয়ে কিছু উচ্ছৃঙ্খল ব্যক্তি চিকিৎসা সহকারীর ওপর হামলা চালায় এবং হাসপাতালে ব্যাপক ভাঙচুর চালায়।’ কোম্পানীগঞ্জ থানার ভারপ্রাপ্ত কর্মকর্তা (ওসি) মোহাম্মদ সাজেদুর রহমান বলেন, পুলিশ ঘটনাস্থলে গেলে হামলাকারীরা পালিয়ে যায়। এ বিষয়ে হাসপাতাল কর্তৃপক্ষ বিকেল পর্যন্ত থানায় লিখিত অভিযোগ দেয়নি। অভিযোগ পেলে আইনগত ব্যবস্থা নেওয়া হবে।	1
ককটেল বিস্ফোরণে পথচারী আহত চট্টগ্রামের খুলশীর ফয়’স লেকের সামনে দুর্বৃত্তদের ছোড়া ককটেল বিস্ফোরণে মোহাম্মদ সালাম নামের এক পথচারী আহত হয়েছেন। গতকাল সোমবার রাত সাড়ে নয়টার দিকে এ ঘটনা ঘটে। চট্টগ্রাম মেডিকেল কলেজ হাসপাতালের পুলিশ ফাঁড়ির দায়িত্বরত নায়েক শীলব্রত বড়ুয়া প্রথম আলোকে জানান, ফয়’স লেক এলাকায় হাঁটার সময় মোহাম্মদ সালামের সামনে ককটেলের বিস্ফোরণ ঘটে। এতে তাঁর ডান পায়ে আঘাত লাগে। তাঁকে হাসপাতালে ভর্তি করা হয়েছে। এর আগে রাত আটটার দিকে পাহাড়তলী থানার চালবাজার এলাকায় চালের বস্তাভর্তি একটি ট্রাকে পেট্রলবোমা মেরে আগুন দেওয়ার চেষ্টা করে দুর্বৃত্তরা। বোমাটি বস্তায় লেগে সড়কে পড়ে যাওয়ায় অগ্নিকাণ্ডের ঘটনা ঘটেনি।	1
গ্রেপ্তার ১ কক্সবাজারের চকরিয়া পৌরসভার মাস্টারপাড়া এলাকা থেকে গত রোববার দিবাগত রাতে নূর মোহাম্মদ নামের মিয়ানমারের এক নাগরিককে গ্রেপ্তার করেছে পুলিশ। তাঁর বাড়ি মিয়ানমারের আকিয়াব এলাকায়। চকরিয়া থানার ওসিপ্রভাষ চন্দ্র ধর বলেন, নূর মোহাম্মদকে গতকাল সোমবার আদালতের মাধ্যমে জেলহাজতে পাঠানো হয়েছে। ওসি বলেন, মিয়ানমারের নাগরিকেরা চকরিয়ার বিভিন্ন এলাকায় অবস্থান করে ভাড়ায় গিয়ে হরতাল-অবরোধে গাড়ি ভাঙচুর, মিছিল ও পিকেটিং করছে। জড়িয়ে পড়ছে নানা অপরাধমূলক কর্মকাণ্ডে। পুলিশ তাদের গ্রেপ্তারে অভিযান চালাচ্ছে। 	1
ডিবি পরিচয়ে ধরে নিয়ে যাওয়ার অভিযোগ, পুলিশের অস্বীকার রাজধানীর রূপনগর থেকে গত বৃহস্পতিবার রাতে বুকে-পিঠে-পেটে ১০টি গুলিবিদ্ধ অবস্থায় উদ্ধার করা লাশটি আরিফুল ইসলামের (২৩)। তিনি একটি বেসরকারি বিশ্ববিদ্যালয়ের ছাত্র ও জাতীয়তাবাদী ছাত্রদলের নেতা ছিলেন বলে জানিয়েছেন তাঁর স্বজনেরা। অজ্ঞাত হিসেবে লাশ উদ্ধার করে ঢাকা মেডিকেল কলেজ মর্গে পাঠিয়েছিল পুলিশ। গতকাল সোমবার সকালে মর্গে গিয়ে লাশটি আরিফুলের বলে শনাক্ত করেন তাঁর মামা তাওহিদুল ইসলাম। স্বজনদের অভিযোগ, বৃহস্পতিবার সন্ধ্যায় সদরঘাটে ভোলার চরফ্যাশনগামী কর্ণফুলী-৪ লঞ্চ থেকে কয়েকজন ব্যক্তি ডিবি পুলিশ পরিচয়ে আরিফুলকে ধরে নিয়ে যায়। এরপর স্বজনেরা অনেক খুঁজেও তাঁর সন্ধান পাননি। এ বিষয়ে ডিবির যুগ্ম কমিশনার মনিরুল ইসলাম বলেন, ডিবি কাউকে গ্রেপ্তার করলে ২৪ ঘণ্টার মধ্যে আদালতে পাঠিয়ে দেয়। তঁাকে ডিবি গ্রেপ্তার করেনি। প্রথম আলোর ভোলা প্রতিনিধি জানান, আরিফুলের বাবা চরফ্যাশন উপজেলা জামায়াতে ইসলামীর আমির ও স্থানীয় একটি মাদ্রাসার অধ্যক্ষ মোস্তফা কামাল। ছেলের মৃত্যুর খবর শুনে তিনি অসুস্থ হয়ে পড়েছেন। গতকাল বিকেলে সাংবাদিকেরা তাঁর বাসায় গেলে তিনি বলেন, বৃহস্পতিবার বিকেলে কর্ণফুলী-৪ লঞ্চের ৪০ নম্বর কেবিনে বাড়ি আসছিলেন আরিফুল। সেখান থেকে ডিবি পরিচয়ধারীরা তাঁকে ধরে নিয়ে যায় ও হত্যা করে। ছাত্রদল এক সংবাদ বিজ্ঞপ্তিতে বলেছে, আরিফুল চরফ্যাশন উপজেলা ছাত্রদলের যুগ্ম সম্পাদক এবং বেসরকারি একটি বিশ্ববিদ্যালয় শাখা ছাত্রদলের আহ্বায়ক কমিটির সদস্য ছিলেন। আরিফুল হত্যার নিন্দা জানিয়েছে ছাত্রদল। পুলিশ জানায়, বৃহস্পতিবার রাত সোয়া ১১টার দিকে রূপনগর থানার গোড়ান চটবাড়ী এলাকায় বেড়িবাঁধ সড়কের ঢাল থেকে গুলিবিদ্ধ অবস্থায় একটি লাশ উদ্ধার করা হয়। পরে লাশ মর্গে পাঠানো হয়। সুরতহালে বুকে চারটি, পিঠে চারটি ও পেটে-পিঠে আরও দুটি গুলির জখম ছিল বলে উল্লেখ করা হয়। শনিবার ময়নাতদন্ত শেষে লাশটি মর্গের ফ্রিজে রাখা হয়। গতকাল সকালে তাওহিদুল ইসলাম লাশটি দেখে তাঁর ভাগনে আরিফুলের বলে শনাক্ত করেন। তাওহিদুল প্রথম আলোকে বলেন, তাঁর চাচাতো বোনের ছেলে আরিফুল। ফার্মগেটের একটি বেসরকারি বিশ্ববিদ্যালয়ে আইন বিভাগের পঞ্চম সেমিস্টারের ছাত্র ছিলেন। থাকতেনও ওই এলাকায়। তিনি তেজগাঁও থানা ছাত্রদলের সঙ্গে সম্পৃক্ত ছিলেন। বৃহস্পতিবার তিনি গোপীবাগে মামার বাড়িতে গিয়েছিলেন। সেখান থেকে গ্রামের বাড়ি চরফ্যাশনে যাওয়ার জন্য সদরঘাটে গিয়ে লঞ্চে ওঠেন। তাঁর সঙ্গে গ্রামের একজন ছেলে ছিলেন। কিছুক্ষণ পর ডিবি পুলিশ পরিচয়ে একদল সশস্ত্র লোক আরিফুলকে লঞ্চ থেকে নামিয়ে নিয়ে যায়। এর পর থেকে তাঁরা বিভিন্ন থানায়, মিন্টো রোডে ডিবি কার্যালয়ে আরিফুলকে খুঁজেছেন। কোথাও না পেয়ে অজ্ঞাত লাশের খোঁজ নিতে গতকাল ঢাকা মেডিকেলের মর্গে আরিফুলের লাশ পান। লাশ শনাক্ত করে আইনি প্রক্রিয়া সম্পন্ন করে লাশ বুঝে নিতে রূপনগর থানায় যান তৌহিদুল। তবে নিকটাত্মীয় না হওয়ায় তাঁর জিম্মায় লাশ দেয়নি পুলিশ। এ বিষয়ে রূপনগর থানার ভারপ্রাপ্ত কর্মকর্তা (ওসি) শিকদার শামীম হোসেন জানান, বৈধ দাবিদার ছাড়া পুলিশ লাশ দিতে পারে না। ওই লাশ উদ্ধারের ঘটনায় পুলিশ বাদী হয়ে অজ্ঞাত ব্যক্তিদের আসামি করে হত্যা মামলা করেছে। এখনো হত্যাকাণ্ডের কোনো সূত্র মেলেনি। আরিফুলের লাশ দেখতে সকাল থেকে বিকেল পর্যন্ত তাঁর বেশ কয়েকজন স্বজন, গ্রামের প্রতিবেশী মর্গে যান। তাঁদের একজন বলেন, ‘ওরে ধইরা নিয়া যাওয়ার লগে লগেই আমরা শুনছি। আমরা অনেক জায়গায় খুঁজছিও। তহন মনে মনে ভাবছি, ও তো এমন কোনো বড় সন্ত্রাসী না। ওর আর কী করব। বড়জোর মামলা দিয়া থানায় দিব। আমরা কোর্টের হাজতেও খুঁজছি। কিন্তু ওরে যে মাইরা ফালাইব তা ভাবি নাই।’	1
৫৬ জনকে আসামি করে মামলা চট্টগ্রামের মিরসরাইয়ে যুবলীগের নেতা মো. মহিউদ্দীনকে কুপিয়ে ও পুড়িয়ে হত্যার ঘটনায় মামলা হয়েছে। মহিউদ্দীনের ছোট ভাই মো. ফিরোজ গত রোববার রাতে ৫৬ জনকে আসামি করে মিরসরাই থানায় হত্যা মামলা করেন। আসামিদের মধ্যে ৩১ জনের নাম উল্লেখ করা হয়েছে। অজ্ঞাতনামা আসামি করা হয়েছে ২৫ জনকে। মামলার এজাহারভুক্ত এক আসামিকে গ্রেপ্তার করা হয়েছে। মিরসরাই থানার উপপরিদর্শক (এসআই) মোস্তাফিজুর রহমান জানান, মামলার আসামিরা বিএনপি ও জামায়াত-শিবিরের রাজনীতির সঙ্গে জড়িত। পুলিশ এরই মধ্যে আসামি সাইফুল ইসলামকে গ্রেপ্তার করেছে। রোববার রাতে উপজেলার হাইতকান্দি ইউনিয়নের মহালঙ্কা গ্রাম থেকে সাইফুলকে গ্রেপ্তার করা হয়। মিরসরাই থানার ভারপ্রাপ্ত কর্মকর্তা (ওসি) ইমতিয়াজ ভুইয়া বলেন, হামলাকারীদের দ্রুত গ্রেপ্তার করে আইনের আওতায় আনা হবে। তদন্তের স্বার্থে আসামিদের নাম জানাতে অস্বীকৃতি জানান ওসি। তবে পুলিশের একটি সূত্র জানায়, মামলার আসামিদের মধ্যে প্রথম তিনজন হলেন মো. রিপন, আনু আহমদ ও আলী আহমদ। মিরসরাই উপজেলা আওয়ামী লীগের সাধারণ সম্পাদক ও হাইতকান্দি ইউনিয়ন পরিষদের (ইউপি) চেয়ারম্যান জাহাঙ্গীর কবির চৌধুরী বলেন, তাঁরা এখন ইউনিয়ন ও ওয়ার্ড পর্যায়ে দলকে চাঙা করার চেষ্টা করছেন। যাতে বিএনপি-জামায়াত আর কোনো নাশকতা কিংবা হামলা চালাতে না পারে। এদিকে তাঁদের পরিবারকে কেউ সহায়তা করেনি বলে অভিযোগ করেছেন মহিউদ্দীনের ছোট ভাই মো. টিপু। তিনি প্রথম আলোকে বলেন, টাকাপয়সা যা ছিল সবই পুড়ে গেছে। কিন্তু এখনো পর্যন্ত কেউ তাঁদের সহায়তা করেনি। ঘর পুড়ে যাওয়ার পর তাঁরা ভাড়া বাসায় উঠেছেন। গত শনিবার দিবাগত রাতে দুর্বৃত্তরা মিরসরাইয়ের হাইতকান্দি ইউনিয়নের জগদীশপুর চরপুকুরিয়া গ্রামে যুবলীগের নেতা মো. মহিউদ্দীনকে কুপিয়ে ও পুড়িয়ে হত্যা করে। এ সময় মহিউদ্দীনের বসতঘর পুড়িয়ে দেওয়া হয়। একই সময় আওয়ামী লীগের দুই নেতা-কর্মীর বাড়িতে ভাঙচুর চালানো হয়। দুর্বৃত্তদের হামলায় আহত হন পাঁচজন।	1
বাংলাদেশে ঢুকে খেতমজুরকে হত্যা করল বিএসএফ ভোর থেকে ভারতের সীমান্তসংলগ্ন বাংলাদেশের জমিতে ধানের চারা রোপণ করছিলেন একদল শ্রমিক। সকাল ১০টার দিকে তাঁদের স্ত্রীরা পুঁটলিতে বাঁধা খাবার নিয়ে খেতের কাছে যান। শ্রমিকেরা একে একে জমি থেকে উঠে আসেন। খেতের পাশের একটি পুকুরে হাত-মুখ ধুতে যান। তখনই রাইফেল হাতে ছুটে আসেন ভারতীয় সীমান্তরক্ষী বাহিনীর (বিএসএফ) একদল সদস্য। রাইফেলের নল শ্রমিকদের দিকে তাক করা। এ দৃশ্য দেখে শ্রমিক ও তাঁদের স্ত্রীরা ভয়ে তটস্থ। নজরুল ইসলাম নামের একজন শ্রমিক ভয়ে ভয়ে বিএসএফের এভাবে আসার কারণ জিজ্ঞেস করেন। আর ঠিক তখনই বিএসএফ তাঁর বুক লক্ষ্য করে গুলি ছোড়ে। মাটিতে লুটিয়ে পড়েন নজরুল। ঘটনাস্থলেই তাঁর মৃত্যু হয়। তাঁর স্ত্রীর আনা খাবার পড়ে থাকে। নজরুলের স্ত্রী পলাশী বেগমসহ একাধিক প্রত্যক্ষদর্শী প্রথম আলোর কাছে এই হত্যাকাণ্ডের বর্ণনা দেন। তাঁরা বলেন, গতকাল সোমবার সকাল ১০টার দিকে দিনাজপুরের বিরামপুর উপজেলার বিনাইল ইউনিয়নের চাপড়া সীমান্তের ২৯৫ মেইন পিলারের কাছে বাংলাদেশের অন্তত ৫০ গজ ভেতরে নয়াপুকুরের পাড়ে এ হামলা চালায় বিএসএফ। এ সময় সাহাজুল ইসলাম (৪০) নামের আরেকজন খেতমজুর গুলিবিদ্ধ হন। বর্ডার গার্ড বাংলাদেশ (বিজিবি) এ ঘটনার সত্যতা নিশ্চিত করেছে। এ প্রেক্ষাপটে এলাকায় চরম উত্তেজনা বিরাজ করায় পরে অতিরিক্ত বিজিবি মোতায়েন করা হয়। নজরুলের (৩৪) বাড়ি চাপড়া গ্রামে। তাঁর স্ত্রী পলাশী গতকাল বেলা তিনটার দিকে নিজ বাড়িতে বিলাপ করতে করতে প্রথম আলোকে বলেন, একই গ্রামের মানিক মিয়া নামের এক ব্যক্তির জমিতে তাঁর স্বামী ধানের চারা রোপণ করছিলেন। আশপাশের খেতগুলোতে কাজ করছিলেন আরও ১০-১২ জন শ্রমিক। তাঁদের জন্য সকালের খাবার নিয়ে গেলে শ্রমিকেরা নয়াপুকুরে হাত-মুখ ধুতে যান। পুকুরের দক্ষিণ দিক থেকে বিএসএফের দুজন ও পশ্চিম দিক থেকে পাঁচজন সদস্য রাইফেল তাক করে আসতে থাকেন। এ সময় বিএসএফের সদস্যদের কাছে বাংলাদেশে আসার কারণ জানতে চান নজরুল। কোনো কথা না বলে তাঁকেই প্রথম গুলি করে বিএসএফ। গুলি তাঁর বুকে বিদ্ধ হয়। নজরুল সঙ্গে সঙ্গে মাটিতে লুটিয়ে পড়েন। স্বামী হারিয়ে পাগলপ্রায় পলাশী মাতম করতে করতে বলেন, ‘মুই দৌড়ে গিয়ে মোর গুলিবিদ্ধ স্বামীক জড়িয়ে ধরনু। এডা (একজন) বিএসএফ আসে, মোর বুকত কষি লাথি মারল। মুক ফেলে দিল। তারপর মোর স্বামীর এক হাত ধরে এক বিএসএফ এবং আরেকটা বিএসএফ আসি তাঁর একটা পা ধরল। মোর স্বামীক ছেঁচড়ে কাঁটাতারের বেড়ার কাছত নিয়ে গেল। মুই বিএসএফের পা ধরি কান্নাকাটি করনু, তাও মোক স্বামীক থুয়ে গেল না। হারা গরিব মানুষ। ওরাই (স্বামী) কামাই করার লোক আছিল। কী দোষ আছিল মোর স্বামীটার? হামার দেশত আসে ক্যান তাঁরে গুলি করি মারি কুকুরের মতো ছেঁচড়ে নিয়ে গেল বিএসএফ? মুই বিচার চাও। তোরা মোর স্বামীটাক আনি দাও। ছৌল (সন্তান) দুইটাকে নিয়ে মুই এখন কুটে যান?’ প্রত্যক্ষদর্শী জমির মালিক মানিক মিয়া বলেন, বিএসএফ প্রায় প্রতিদিনই কাঁটাতার পার হয়ে ভারতের সীমানা পিলার বরাবর টহল দেয়। তিনি প্রথমে ধরে নেন, এটি নিয়মিত টহলের অংশ। কিন্তু হঠাৎ করে নয়াপুকুরের পাড়ে চলে এলে ভয় পেয়ে যান। এর পরে গুলির এ ঘটনা ঘটে। দৌড়ে কোনোমতে প্রাণ বাঁচান তিনি। উপজেলা স্বাস্থ্য কমপ্লেক্সে চিকিৎসাধীন খেতমজুর সাহাজুল বলেন, ‘বিএসএফের ছোড়া এডা গুলি মোরা পাওত লাগে। মুই ল্যাংড়াতে ল্যাংড়াতে কোনোমতে পালিয়ে আস। না হলে মুক ধরি নিয়া যায়ে মারে ফেলল হয়।’ স্বাস্থ্য কমপ্লেক্সের চিকিৎসক মো. বাবলু হোসেন বলেন, সাহাজুলের ডান পায়ের গোড়ালিতে গুলি লেগেছে। জরুরি অস্ত্রোপচার করতে হবে। কিন্তু স্বাস্থ্য কমপ্লেক্সে অবেদনবিদ নেই। তাই সাজেদুলকে দিনাজপুর মেডিকেল কলেজ হাসপাতালে পাঠানোর পরামর্শ দেওয়া হয়েছে। নজরুলের নিকটাত্মীয় সামছুল ইসলাম বলেন, সকাল আটটার দিকে ২৯৫ পিলারের পাশে একটি জমিতে সার দেওয়াকে কেন্দ্র করে স্থানীয় ইউনিয়ন পরিষদের (ইউপি) ৮ নম্বর ওয়ার্ডের সদস্য আকরাম হোসেনের সঙ্গে বিএসএফের এক সদস্যের বাগ্বিতণ্ডা হয়। এর জের ধরে ১০টার দিকে নয়াপুকুরের কাছে বিএসএফ আসে। তখন আকরামও সেখানে ছিলেন। বিএসএফের সদস্যরা হয়তো তাঁকে ধরতে এসেছিলেন। কিন্তু বিএসএফকে আসতে দেখে আকরাম পালিয়ে যান। এতে ক্রুদ্ধ হয়ে বিএসএফের সদস্যরা শ্রমিকদের ওপর লক্ষ্য করে গুলি ছোড়েন। তবে ইউপি সদস্য আকরাম বলেন, বিএসএফের সদস্যদের সঙ্গে তাঁর কোনো বাগ্বিতণ্ডা হয়নি। সরেজমিনে দেখা গেছে নয়াপুকুরের দক্ষিণ-পশ্চিম পাড়ের দুটি জায়গায় ছোপ ছোপ রক্তের দাগ। নজরুলকে টেনেহিঁচড়ে নিয়ে যাওয়ার দাগও স্পষ্ট। বেলা তিনটা পর্যন্ত ঘটনাস্থল থেকে প্রায় ৩৫০ গজ দূরে কাঁটাতারের বেড়ার কাছে তাঁর লাশ ফেলে রাখা হয়। এরপর ভারতীয় পুলিশ লাশটি নিয়ে যায়। নাম প্রকাশে অনিচ্ছুক বিজিবির এক সদস্য বলেন, নজরুলের বুকের ডান পাঁজরে একটি গুলির চিহ্ন রয়েছে। তাঁর লাশ টেনেহিঁচড়ে নিয়ে যাওয়ায় শরীরের পেছনের অংশ ছিলে গেছে। এ ঘটনায় বেলা আড়াইটার দিকে দিনাজপুর বিজিবির সেক্টর কমান্ডার হ্লা হেন মং এবং বিএসএফের রায়গঞ্জ সেক্টর কমান্ড্যান্ট জশওয়ান্ত সিং পতাকা বৈঠক করেন। এ সময় সেখানে বিজিবি ২৯ ব্যাটালিয়েনের অধিনায়ক লে. কর্নেল জাহিদুর রশিদ এবং বিএসএফের ৯৬ ব্যাটালিয়নের অধিনায়ক লে. কমান্ড্যান্ট রাজেন সুদ উপস্থিত ছিলেন। পতাকা বৈঠক শেষে হ্লা হেন মং সাংবাদিকদের বলেন, ‘যে স্থানে হত্যাকাণ্ডটি হয়েছে, সেটি বাংলাদেশের অভ্যন্তরে। তবু বিএসএফ বরাবরের মতো এ ঘটনার জন্য বাংলাদেশিদের দায়ী করার চেষ্টা করেছে। আমরা লিখিতভাবে তীব্র প্রতিবাদ জানিয়েছি।’ তিনি জানান, ময়নাতদন্ত শেষে আগামীকাল (আজ) মঙ্গলবার লাশ ফেরত দেওয়ার প্রতিশ্রুতি দিয়েছে বিএসএফ। এ ঘটনায় বিএসএফ ও বিজিবির পক্ষ থেকে তদন্ত করে প্রয়োজনীয় ব্যবস্থা গ্রহণ করা হবে।	1
রাজধানীতে চারজনকে গুলি করেছে পুলিশ রাজধানীতে চারজনকে গুলি করে আহত করেছে পুলিশ। তাঁদের গ্রেপ্তার করে হাসপাতালে ভর্তি করা হয়েছে। গ্রেপ্তার ব্যক্তিদের মধ্যে আছেন ঢাকা মহানগর ৪৬ নম্বর ওয়ার্ড জামায়াতের নেতা আবুল কাশেম ফজলুল হক (৪৮) ও নাজমুল হাসান (৩৬)। পুলিশ জানায়, গতকাল মঙ্গলবার সকাল সাড়ে আটটার দিকে মোহাম্মদপুরের রাজিয়া সুলতানা রোডে আবুল কাশেম ফজলুল হক ও নাজমুল হাসানের নেতৃত্বে হরতালের সমর্থনে একটি মিছিল বের হয়। এ সময় তাঁরা ভাঙচুরের চেষ্টা চালান। পুলিশ বাধা দিতে গেলে তাঁরা পুলিশের ওপর ককটেল ও ইট-পাটকেল ছুড়ে মারেন। এ সময় পুলিশ গুলি চালালে কাশেম ও নাজমুল পায়ে গুলিবিদ্ধ হন। পুলিশ আহত অবস্থায় তাঁদের গ্রেপ্তার করে জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল) ভর্তি করে। মোহাম্মদপুর থানার ভারপ্রাপ্ত কর্মকর্তা (ওসি) মো. আজিজুল ইসলাম বলেন, পুলিশের ওপর হামলা ও সরকারি কাজে বাধা দেওয়া এবং বিস্ফোরক উপাদান আইনে জামায়াতের ওই দুই নেতার বিরুদ্ধে মামলা হয়েছে। এর আগে সকাল সাড়ে ছয়টার দিকে কদমতলীর জিয়া সরণি রোডের জাপানি বাজারের সামনে স্থানীয় ইসলামী ছাত্রশিবিরের কর্মীরা মিছিল করার প্রস্তুতি নিচ্ছিলেন। কদমতলী থানার পুলিশ খবর পেয়ে ঘটনাস্থলে গেলে তাঁরা পুলিশের ওপর বোমা-ককটেল ছুড়ে মারেন। একপর্যায়ে পুলিশ গুলি চালালে শিবিরের কর্মী আবদুল হামেদের (২২) পায়ে গুলি লাগে। পুলিশ ঘটনাস্থল থেকে তাঁকে গ্রেপ্তার করে ঢাকা মেডিকেল কলেজ হাসপাতালে নিয়ে যায়। পুলিশের প্রহরায় চিকিৎসাধীন হামেদের সঙ্গে কথা বলতে গেলে তিনি এ নিয়ে কথা বলবেন না বলে জানান। কদমতলী থানার ভারপ্রাপ্ত কর্মকর্তা (ওসি) আবদুস সালাম বলেন, কদমতলী থানায় তাঁর বিরুদ্ধে পুলিশের ওপর হামলা ও বিস্ফোরক উপাদান আইনে মামলা হয়েছে।	1
ককটেল বিস্ফোরণ রাজশাহী বিশ্ববিদ্যালয়ে প্রথম বর্ষের শিক্ষার্থীদের ক্লাস শুরুর দিনে ঝটিকা মিছিল করেছে ছাত্রশিবির। গতকাল মঙ্গলবার সকালে বিশ্ববিদ্যালয়ের পরিবহন মার্কেটের সামনে থেকে মিছিলটি শুরু হয়ে দ্বিতীয় বিজ্ঞান ভবনের সামনে গিয়ে শেষ হয়। পরে পুলিশের উপস্থিতি টের পেয়ে শিবির কর্মীরা পালিয়ে যান। এর আগে সোমবার রাতে বিশ্ববিদ্যালয়ের তিনটি আবাসিক হলের পাশে ককটেল বিস্ফোরণ হয়। রাত সাড়ে আটটার দিকে বিশ্ববিদ্যালয়ের নবাব আবদুল লতিফ হলের দেওয়ালে একটি ককটেল বিস্ফোরণ ঘটায় দুর্বৃত্তরা। মিনিট খানেক পরে জিয়াউর রহমান হলের পাশে একটি ও শেরে বাংলা এ কে ফজলুল হক হলের ভেতরে একটি ককটেল বিস্ফোরণ ঘটে। 	1
জর্ডানের সেই পাইলটকে পুড়িয়ে মারল আইএস! জঙ্গি সংগঠন ইসলামিক স্টেট (আইএস) তাদের হাতে আটক জর্ডানের পাইলট মোয়াজ আল কাসাসবকে পুড়িয়ে মারা হয়েছে বলে দাবি করেছে সংগঠনটি। গতকাল মঙ্গলবার আইএসের প্রকাশ করা একটি ভিডিওতে দেখা যায়, একজন লোক একটি খাঁচায় দাঁড়িয়ে আছে, আর তাঁর চারদিকে দাউ দাউ করে আগুন জ্বলছে। তবে ভিডিওটির যথার্থতা তাৎক্ষণিকভাবে নিশ্চিত করা যায়নি। খবর বিবিসির। গত বছরের ডিসেম্বরে সিরিয়ার রাফায় আইএসবিরোধী মার্কিন নেতৃত্বাধীন জোটের অভিযান চলাকালে বন্দী হন জর্ডান বিমানবাহিনীর সদস্য লেফটেন্যান্ট মোয়াজ আল কাসাসব। জর্ডানের রাষ্ট্রনিয়ন্ত্রিত টেলিভিশনে তাঁর মৃত্যুর খবর নিশ্চিত করে বলা হয়, তাঁকে এক মাস আগে মেরে ফেলা হয়েছে। ভিডিওটি আইএসের প্রচার-প্রপাগান্ডার জন্য ব্যবহৃত একটি টুইটার অ্যাকাউন্টের মাধ্যমে ছড়িয়ে দেওয়া হয়েছে। পাইলট মোয়াজের এক আত্মীয় রয়টার্সকে বলেন, জর্ডানের সশস্ত্র বাহিনী মোয়াজের পরিবারকে তাঁর হত্যাকাণ্ডের কথা জানিয়েছে। বিবিসির সাংবাদিক ফ্রাঙ্ক গার্ডনার বলেন, ভিডিওটি মানুষকে কষ্ট দেওয়া বা খেপিয়ে তোলার উদ্দেশ্যেই প্রকাশ করা হয়েছে। যুক্তরাষ্ট্রের পররাষ্ট্র মন্ত্রণালয় জানিয়েছে, তারা ভিডিওটির যথার্থতা নিশ্চিত করতে কাজ করছে।	1
ক্রোয়েশিয়া ও সার্বিয়ার গণহত্যার দাবি নাকচ ক্রোয়েশিয়া ও সার্বিয়া একে অন্যের বিরুদ্ধে গণহত্যার যে অভিযোগ তুলেছিল তা নাকচ করে দিয়েছেন আন্তর্জাতিক বিচারালয় (আইসিজে)। জাতিসংঘের এ সর্বোচ্চ আদালত নব্বইয়ের দশকের রক্তাক্ত বলকান যুদ্ধ নিয়ে গতকাল মঙ্গলবার এই রায় দেন। খবর বিবিসির। ক্রোয়েশিয়ার সরকার অভিযোগে বলেছিল, সার্বিয়া ভুকোভার শহরসহ বিভিন্ন এলাকায় ১৯৯১ সালে গণহত্যা চালায়। পরে সার্বিয়া ক্রোয়েশিয়া থেকে দুই লাখের বেশি জাতিগত সার্বকে বিতাড়িত করার বিষয়ে আদালতে পাল্টা অভিযোগ তুলেছিল। ১৯৯১ থেকে ১৯৯৫ সাল পর্যন্ত চলা বলকান যুদ্ধে প্রায় ২০ হাজার মানুষের প্রাণহানি ঘটে, যার বেশির ভাগই ক্রোয়াট। ১৯৯১ সালে সার্ব বাহিনী তিন মাস দখল করে রাখার সময় ক্রোয়েশিয়ার ভুকোভার এক বিধ্বস্ত শহরে পরিণত হয়। বাড়িঘর ছাড়া হয় হাজার হাজার ক্রোয়াট। ওই ঘটনার চার বছর পর ক্রোয়েশিয়ার সামরিক বাহিনীর চালানো অপারেশন স্টর্ম অভিযানের আওতায় সার্ব-অধ্যুষিত ক্রাইনা এলাকায় বোমাবর্ষণ করা হয়। এতে সেখানকার প্রায় দুই লাখ লোক বাড়িঘর ছাড়া হয়। আইসিজের বিচারক পিটার টোমকা গতকাল তাঁর রায়ে ক্রোয়েশিয়ার দাবি ও সার্বিয়ার পাল্টা দাবি উভয়টিই নাকচ করে দেন। তিনি বলেন, ওই যুদ্ধের সময় উভয় পক্ষের বাহিনীই সহিংস কাজ করেছে। তবে দুই পক্ষের কেউই এমন কোনো সুনির্দিষ্ট তথ্য-প্রমাণ হাজির করতে পারেনি, যাতে পরিকল্পিত গণহত্যার বিষয়টি প্রমাণ করা যায়। হেগভিত্তিক আইসিজেতে ক্রোয়েশিয়া মামলাটি করেছিল ১৯৯৯ সালে। এতে অভিযোগ করা হয়, যুদ্ধের সময় সার্বরা তাদের প্রেসিডেন্ট স্লোবোদান মিলোসেভিচের নেতৃত্বে ক্রোয়াটদের লক্ষ্যবস্তু করেছিল। ২০১০ সালে সার্বিয়ার তোলা পাল্টা অভিযোগে বলা হয়, সার্বদের দখল করা ভূখণ্ড পুনরুদ্ধারে ক্রোয়েশিয়া ১৯৯৫ সালে অভিযান চালিয়ে অনেক সার্বকে বিতাড়িত করে। বিশ্লেষকেরা বলছেন, গণহত্যার বিষয়টি আন্তর্জাতিক অপরাধগুলোর মধ্যে সবচেয়ে মারাত্মক হলেও আদালতে তা প্রমাণ করা কঠিন। গতকাল রায় ঘোষিত হওয়ার পর সার্বিয়ার পররাষ্ট্রমন্ত্রী ইভিচা দাসিচ বলেছেন, এই রায় সার্বিয়া ও ক্রোয়েশিয়ার মধ্যে দ্বিপক্ষীয় সম্পর্কের ক্ষেত্রে সবচেয়ে গুরুত্বপূর্ণ ঘটনা। বলকান যুদ্ধ নিয়ে সার্বিয়া ও ক্রোয়েশিয়ার মধ্যে দা-কুমড়া সম্পর্ক তৈরি হলেও সাম্প্রতিক বছরগুলোতে সম্পর্কে উন্নতি ঘটে।	1
গাড়িবহরে হামলা নাইজেরিয়ার প্রেসিডেন্ট জোনাথন গুডলাকের গাড়িবহরে আত্মঘাতী গাড়িবোমা হামলায় একজন নিহত এবং ১৮ জন আহত হয়েছে। গত সোমবার দেশটির উত্তর-পূর্বাঞ্চলীয় শহর গোমবেতে এ হামলার ঘটনা ঘটে। নিহত ব্যক্তি একজন আত্মঘাতী নারী হামলাকারী বলে জানিয়েছে পুলিশ। প্রেসিডেন্ট গুডলাক একটি নির্বাচনী সমাবেশ শেষ করে ঘটনাস্থল ত্যাগ করার কয়েক মিনিটের মধ্যেই ওই হামলা হয়। ১৪ ফেব্রুয়ারি নাইজেরিয়ায় প্রেসিডেন্ট নির্বাচন। কেউ হামলার দায় স্বীকার করেনি। তবে জঙ্গি সংগঠন বোকো হারাম এই হামলা চালিয়ে থাকতে পারে। গার্ডিয়ান	1
সাংবাদিককে কুপিয়ে জখম নরসিংদীতে এ বি এম আজরাফ ওরফে টিপু (৪৫) নামের এক সাংবাদিককে কুপিয়ে জখম করেছে দুর্বৃত্তরা। গতকাল রাত সাড়ে ১০টার দিকে শহরের পূর্ব ভেলানগর এলাকায় পুরাতন জজকোর্ট মহল্লায় এ ঘটনা ঘটে। আজরাফ নরসিংদী থেকে প্রকাশিত সাপ্তাহিক আজকের চেতনা পত্রিকার সম্পাদক। সংবাদ প্রকাশের জের ধরে এ ঘটনা ঘটেছে বলে জানান তিনি। পুলিশ ও স্থানীয়রা জানান, গতকাল রাত সাড়ে ১০টার দিকে সদর উপজেলা মোড়ে ওই পত্রিকার কার্যালয় থেকে বাসায় ফেরার পথে তিনি হামলার শিকার হন। পরে স্থানীয়রা তাঁকে আহত অবস্থায় নরসিংদী জেলা হাসপাতালে ভর্তি করে। খবর পেয়ে সদর উপজেলা চেয়ারম্যান মনজুর এলাহী, চেম্বার অব কমার্স অ্যান্ড ইন্ডাস্ট্রিজের সভাপতি আবদুল্লাহ আল মামুন ও বিভিন্ন গণমাধ্যমকর্মীরা তাঁকে দেখতে হাসপাতালে ভিড় জমান। জেলা হাসপাতালে চিকিৎসাধীন অবস্থায় রাত ১১টায় তিনি প্রথম আলোকে বলেন, ‘গত রোববার সাপ্তাহিক আজকের চেতনা পত্রিকায় জেলা বিএনপির বর্তমান কর্মকাণ্ড ও তাদের কর্মসূচি নিয়ে একটি প্রতিবেদন প্রকাশিত হয়। গতকাল রাত সাড়ে ১০টার দিকে উপজেলা মোড়ের পত্রিকা অফিস থেকে বাসায় যাচ্ছিলাম। পুরাতন জজকোর্টের মোড়ে যখন পৌঁছালাম তখন সেখানে একটি অজ্ঞাত ছেলেকে (২৪) দাঁড়িয়ে থাকতে দেখে কারণ জিজ্ঞাসা করতেই পেছন দিক থেকে অজ্ঞাতনামা ১০-১২ জন যুবক “তরে এই নিউজ করতে কে বলছে” বলেই হামলা চালায়। পরে আমার ডাকচিৎকারে লোকজন বেরিয়ে এলে ছেলেগুলো পালিয়ে যায়। ইতিপূর্বে তাদের এই এলাকায় কখনো দেখিনি।’ নরসিংদী জেলা হাসপাতালের কর্তব্যরত চিকিৎসক আবদুস সাত্তার বলেন, আহত আজরাফের ডান চোখের ওপরে কপালে ও বাঁ পায়ে ধারালো অস্ত্রের আঘাত রয়েছে। নরসিংদী সদর মডেল থানার এসআই মো. শরিফুল ইসলাম বলেন, বিষয়টি খোঁজ নেওয়া হচ্ছে।	1
আসামি ৩৭ ককটেল বিস্ফোরণ মামলায় মুন্সিগঞ্জ জেলা ছাত্রদলের সাধারণ সম্পাদকসহ ১২ নেতাকে আসামি করে মামলা হয়েছে। এ ছাড়া মামলায় আরও অজ্ঞাত আসামি দেখানো হয়েছে ২৫ জনকে। গত সোমবার রাতে মুন্সিগঞ্জ সদর থানায় মামলাটি করেন থানার এসআই মো. শহীদুল ইসলাম। গত রোববার সন্ধ্যা সাড়ে সাতটার দিকে শহরের জুবলী রোডের খালইস্টের বাজার এলাকায় ১০-১২টি ককটেল বিস্ফোরণের ঘটনা ঘটে। 	1
আলুর বস্তায় ফেনসিডিল কুড়িগ্রাম শহরের ত্রিমোহনী এলাকায় আলুভর্তি এক বস্তা থেকে ২১০ বোতল ফেনসিডিল উদ্ধার করেছে ডিবি পুলিশ। ঢাকাগামী একটি বাসে তল্লাশি চালিয়ে গতকাল মঙ্গলবার এসব বোতল পাওয়া যায়। কুড়িগ্রামের জ্যেষ্ঠ সহকারী পুলিশ সুপার (এ সার্কেল) মাসুদ আলম জানান, গতকাল দুপুর সাড়ে ১২টার দিকে উলিপুর থেকে ঢাকাগামী একটি যাত্রীবাহী বাসে তল্লাশি চালানো হয়। তল্লাশির সময় বাসের লকারে রাখা একটি আলুর বস্তার ভেতর থেকে ২১০ বোতল ফেনসিডিল উদ্ধার করা হয়। তবে পুলিশের সদস্যরা তল্লাশিতে ব্যস্ত হয়ে গেলে সুপারভাইজার আলতাফ (৪৫) ও হেলপার টিটু (৩৫) পালিয়ে যায়। পুলিশ ১৯৭৪ সালের মাদকদ্রব্য নিয়ন্ত্রণ বিশেষ আইনের ২৫-এর (বি) ধারায় মামলা করেছে। কুড়িগ্রাম পুলিশ সুপার মোহাম্মদ তবারক উল্ল্যা জানান, মাদক উদ্ধারের জন্য বিশেষ অভিযান অব্যাহত থাকবে।	1
অতিরিক্ত অর্থ আদায়, তিনটি মাদ্রাসাকে নোটিশ কুড়িগ্রামের রৌমারী উপজেলায় দাখিল পরীক্ষার্থীদের কাছ থেকে অতিরিক্ত অর্থ আদায়ের অভিযোগে তিনটি মাদ্রাসাকে গত সোমবার কারণ দর্শানো নোটিশ দিয়েছেন উপজেলা মাধ্যমিক শিক্ষা কর্মকর্তা। নোটিশে তিন কার্যদিবসের মধ্যে জবাব দেওয়ার নির্দেশ দেওয়া হয়েছে। রৌমারী উপজেলার নুরপুর দারুসুন্নাহ দাখিল, বাঞ্চারচর দাখিল ও দাঁতভাঙ্গা ফুলজান বাছিরিয়া দাখিল মাদ্রাসাকে এ নোটিশ দেওয়া হয়। দাখিল পরীক্ষার্থী ও তাদের অভিভাবকেরা অভিযোগ করেন, রৌমারী উপজেলার ১৪টি মাদ্রাসা দাখিল পরীক্ষার্থীদের কাছ থেকে প্রবেশপত্র দেওয়ার সময় ৩০০ টাকা করে বেশি আদায় করে। অভিভাবকেরা এ বিষয়টি উপজেলা শিক্ষা কর্মকর্তাকে জানান। দাঁতভাঙ্গা ফুলজান বাছিরিয়া দাখিল মাদ্রাসা থেকে অংশ নেওয়া দাখিল পরীক্ষার্থী বেলাল হোসেন বলে, ফরম পূরণের সময় কেন্দ্র ফিসহ সব টাকা দেওয়া হয়েছে। তার পরও প্রবেশপত্র দেওয়ার সময় স্যাররা টাকা চান। টাকা ছাড়া কাউকে প্রবেশপত্র দেননি। তাই বাধ্য হয়ে ৩০০ টাকা দিয়ে প্রবেশপত্র নিতে হয়েছে। অন্য দুই মাদ্রাসার শিক্ষার্থীরাও একই অভিযোগ করে। নুরপুর দারুসুন্নাহ দাখিল মাদ্রাসার সুপার রিয়াজুল ইসলাম ও বাঞ্চারচর দাখিল মাদ্রাসার সুপার শফিয়ার রহমান বলেন, মাদ্রাসাগুলোতে পরীক্ষার্থীর সংখ্যা কম হওয়ায় কেন্দ্র খরচের জন্য কিছু টাকা বেশি আদায় করা হয়েছে। দাঁতভাঙ্গা ফুলজান বাছিরিয়া দাখিল মাদ্রাসা সুপার রফিকুল ইসলাম বলেন, শুধু তাঁর মাদ্রাসাতে নয়, উপজেলার সব মাদ্রাসায় ওই হারে টাকা নেওয়া হয়েছে। উপজেলা মাধ্যমিক শিক্ষা কর্মকর্তা রেজাউল কবীর জানান, প্রবেশপত্র বিতরণের সময় কোনো ক্রমেই টাকা আদায়ের নিয়ম নেই। তদন্তে অতিরিক্ত টাকা আদায়ের প্রমাণ পাওয়ায় তিনটি প্রতিষ্ঠানকে নোটিশ দেওয়া হয়েছে।	1
খননযন্ত্র ধ্বংস রাজশাহীতে অবৈধভাবে বালু তোলার কাজে ব্যবহৃত চারটি খননযন্ত্র (ড্রেজার) গতকাল মঙ্গলবার পুড়িয়ে দিয়েছেন ভ্রাম্যমাণ আদালত। জেলার পবা উপজেলার নবগঙ্গা এলাকায় পদ্মা নদীর ঘাটে এই ড্রেজারগুলো বসিয়ে অবৈধভাবে বালু উত্তোলন করা হচ্ছিল। গতকাল দুপুরে রাজশাহীর নির্বাহী হাকিম আলমগীর কবির ও রায়হান আহামেদের নেতৃত্বে পরিচালিত ভ্রাম্যামাণ আদালত নবগঙ্গা এলাকায় অভিযান চালান। সে সময় সবাই পালিয়ে যায়। হাতেনাতে কাউকে ধরতে না পারায় আদালত জরিমানা করতে পারেননি। পরে বালু তোলার কাজে ব্যবহৃত চারটি ড্রেজারই আগুন ধরিয়ে নষ্ট করে দেওয়া হয়। 	1
জাটকা জব্দ ভোলার ইলিশায় মেঘনা নদীতে গত সোমবার কোস্টগার্ডের সদস্যরা আভিযান চালিয়ে ১০ মণ জাটকা জব্দ করেছেন। জব্দকৃত জাটকার আনুমানিক মূল্য ৮০ হাজার টাকা। দক্ষিণাঞ্চলীয় কাস্টগার্ড কমান্ডারের পক্ষে লেফটেন্যান্ট দেওয়ান রফিকুল আউয়াল সংবাদ বিজ্ঞপ্তির মাধ্যমে এ তথ্য জানান। কোস্টগার্ড সূত্র জানায়, ভোলার ইলিশা, বিশ্বরোডের মাথা মাছঘাটে ও মেঘনা নদীতে অভিযান চালিয়ে সোমবার রাতে হাতিয়া থেকে ঢাকাগামী এমভি ফারহান-৩ নামের লঞ্চ থেকে জাটকাগুলো জব্দ করা হয়। জেলা মৎস্য কর্মকর্তা মাছগুলো বিভিন্ন এতিমখানা, মাদ্রাসার লিল্লাহ বোর্ডিং ও গরিবদের মধ্যে বিতরণ করেন। 	1
চালক নিহত চুয়াডাঙ্গা-ঝিনাইদহ মহাসড়কে সদর উপজেলার সরোজগঞ্জ তেঁতুল শেখ কলেজের সামনে গতকাল মঙ্গলবার সকালে যাত্রীবাহী বাসের ধাক্কায় শিমুল হোসেন (২০) নামের এক করিমনচালক (ভটভটি) নিহত হয়েছেন। নিহত শিমুল সদর উপজেলার আলোকদিয়া ইউনিয়নের হাতিকাটা গ্রামের বাসিন্দা ও আকিজ ফুড অ্যান্ড বেভারেজ কোম্পানির পণ্য সরবরাহকারী ছিলেন। প্রত্যক্ষদর্শীরা জানান, আকিজ ফুডের মালবাহী করিমন চালিয়ে শিমুল চুয়াডাঙ্গা থেকে সরোজগঞ্জ বাজারে যাচ্ছিলেন। বাজারে পৌঁছানোর আগেই একটি যাত্রীবাহী বাস করিমনটিকে জোরে ধাক্কা দেয়। এ সময় গুরুতর আহত শিমুলকে চুয়াডাঙ্গা সদর হাসপাতালে নেওয়া হলে কর্তব্যরত চিকিৎসক তাঁকে মৃত ঘোষণা করেন। 	1
পেট্রলবোমায় মানুষ হত্যার প্রতিবাদে মানববন্ধন রাজনৈতিক কর্মসূচির নামে পেট্রলবোমা মেরে যারা মানুষ হত্যা করে, তাদের বিরুদ্ধে এখনই প্রতিরোধ গড়ে তুলতে হবে। পেট্রলবোমায় মানুষ হত্যার জন্য মুক্তিযোদ্ধারা জীবন বাজি রেখে স্বাধীনতা আনেননি। গতকাল মঙ্গলবার বাংলাদেশ মুক্তিযোদ্ধা সংসদ চট্টগ্রাম জেলা ইউনিট আয়োজিত মানববন্ধনে বক্তারা এসব কথা বলেন। নগরের শহীদ মিনার চত্বরে এ মানববন্ধনের আয়োজন করা হয়। বক্তারা দেশজুড়ে পেট্রলবোমা মেরে মানুষ হত্যার জন্য বিএনপি-জামায়াত জোটকে দায়ী করেন। মুক্তিযোদ্ধা সংসদ চট্টগ্রাম জেলা ইউনিটের কমান্ডার মো. শাহাবুদ্দিনের সভাপতিত্বে মানববন্ধনে অন্যান্যের মধ্যে বক্তব্য দেন মহানগর আওয়ামী লীগের সাধারণ সম্পাদক আ জ ম নাছিরউদ্দিন, বাংলাদেশ মুক্তিযোদ্ধা কেন্দ্রীয় কমান্ড কাউন্সিলের সহসভাপতি এস এম মুর্তুজা হোসাইন, পেশাজীবী সমন্বয় পরিষদের সভাপতি এ কিউ এম সিরাজুল ইসলাম, চট্টগ্রাম সাংবাদিক ইউনিয়নের সাধারণ সম্পাদক হাসান ফেরদৌস।	1
মিরসরাইয়ে সড়ক দুর্ঘটনায় নিহত ২ চট্টগ্রামের মিরসরাইয়ে ঢাকা-চট্টগ্রাম মহাসড়কে সড়ক দুর্ঘটনায় একটি কাভার্ড ভ্যানের চালক ও তাঁর সহকারী নিহত হয়েছেন। গতকাল মঙ্গলবার সকালে উপজেলার মান্দারবাড়িয়া জামালের দোকান এলাকায় এ দুর্ঘটনা ঘটে। নিহত ব্যক্তিরা হলেন কাভার্ড ভ্যানের চালক ওমর ফারুক (৩০) ও তাঁর সহকারী মো. সোহাগ (২৫)। জোরারগঞ্জ হাইওয়ে পুলিশ ফাঁড়ির উপপরিদর্শক (এসআই) ফরিদ উদ্দিন প্রথম আলোকে জানান, কাভার্ড ভ্যানটি পোশাক তৈরির পণ্য নিয়ে চট্টগ্রাম যাচ্ছিল। তেলবাহী একটি লরিকে পাশ কাটাতে গিয়ে সেটি সড়কের পাশে গাছের সঙ্গে প্রচণ্ড ধাক্কা খায়। এতে দুজন নিহত হন। পুলিশ জানায়, দুর্ঘটনার পর তেলবাহী লরির চালক ও তাঁর সহকারী পালিয়ে যান। গাড়ি দুটি পুলিশ ফাঁড়িতে নেওয়া হয়েছে।	1
৩১টি পেট্রলবোমাসহ আটক ১৩ চট্টগ্রামে পৃথক অভিযানে ৩১টি পেট্রলবোমাসহ ১৩ জনকে আটক করা হয়েছে। বিজিবি ও পুলিশ নগরের টাইগারপাস এলাকা ও হাটহাজারী উপজেলা থেকে তাঁদের আটক করে। আটক ব্যক্তিদের মধ্যে সাতজন শিবিরের নেতা-কর্মী। চট্টগ্রাম জেলা পুলিশ সুপার এ কে এম হাফিজ আক্তার প্রথম আলোকে বলেন, ২২টি পেট্রলবোমা, ২টি ককটেল, ১২০টি চকলেট বোমাসহ শিবিরের সাত নেতা-কর্মীকে হাটহাজারী পৌর এলাকা থেকে আটক করা হয়। হাটহাজারী থানার ভারপ্রাপ্ত কর্মকর্তা (ওসি) মো. ইসমাইল জানান, সোমবার হাটহাজারী বাসস্ট্যান্ড এলাকা থেকে হাটহাজারী কলেজ শাখা শিবিরের সাবেক সভাপতি ওমর ফারুককে আটক করা হয়। তাঁর কাছ থেকে পাওয়া তথ্যের ভিত্তিতে রাতে সদর এলাকার মেখল সড়কের কয়েকটি ভবনে অভিযান চালিয়ে পেট্রলবোমাসহ বাকি ছয়জনকে আটক করা হয়। তাঁরা হলেন মাইনুদ্দিন (২৪), সুজাত হোসেন (২৩), মাহমুদুল হাসান (২৪), আবদুল মালেক (১৯), খায়রুল আমিন (২৩) ও নজরুল ইসলাম (২১)। তাঁদের মধ্যে নজরুল, সুজাত ও মাহমুদুল হাসান চট্টগ্রাম বিশ্ববিদ্যালয়ের ছাত্র। পুলিশ জানায়, আটক ব্যক্তিদের বিরুদ্ধে থানায় মামলার প্রস্তুতি চলছে। এদিকে সোমবার রাত ১২টার দিকে চট্টগ্রামের টাইগারপাস রেলওয়ে কলোনির পাশের একটি বস্তিঘর থেকে নয়টি পেট্রলবোমা, ধারালো অস্ত্র, বিভিন্ন সরঞ্জামসহ ছয়জনকে আটক করেছে বিজিবি। সূত্র জানায়, ওই বস্তিঘর থেকে নয়টি পেট্রলবোমা ছাড়াও দুটি ককটেল, নয়টি কিরিচ ও নয়টি লোহার পাইপ উদ্ধার করা হয়। সেখান থেকে আটক ব্যক্তিরা হলেন মো. জাহাঙ্গীর আলম, ওসমান গণি, আবুল কালাম, হারুন মিয়া, শরিফ খান ও মো. মুন্না। বিজিবির দক্ষিণ-পূর্ব অঞ্চলের অতিরিক্ত পরিচালক মেজর সাব্বির আহমেদ ও মেজর তানভীর মাহমুদ অভিযানে নেতৃত্ব দেন। আটক ব্যক্তিদের খুলশী থানায় হস্তান্তর করা হয়েছে। খুলশী থানার উপপরিদর্শক (এসআই) মো. সোলায়মান জানান, আটক ব্যক্তিদের বিরুদ্ধে মামলার প্রস্তুতি চলছে।	1
ধর্ষণে ব্যর্থ হয়ে ছাত্রীকে পিটিয়ে জখম, মামলা বরিশালের গৌরনদী উপজেলার চাঁদশী ইউনিয়নে গত সোমবার বিকেলে স্নাতক (সম্মান) প্রথম বর্ষের এক কলেজছাত্রীকে ধর্ষণের চেষ্টা করে এক বখাটে। ব্যর্থ হয়ে সে ওই ছাত্রীকে পিটিয়ে রক্তাক্ত করে। তাঁকে উপজেলা স্বাস্থ্য কমপ্লেক্সে ভর্তি করা হয়েছে। এ ঘটনায় মামলা হয়েছে। হাসপাতালে চিকিৎসাধীন ওই ছাত্রী বলেন, সোমবার বিকেল পাঁচটার দিকে প্রাইভেট পড়ানোর জন্য তিনি একই গ্রামের একটি বাড়িতে যাচ্ছিলেন। এ সময় গ্রামের বখাটে নাঈম গাজী (১৫) তাঁর পথ রোধ করে। এরপর তাঁকে টেনে পাশের বাগানে নিয়ে যায়। একপর্যায়ে তাঁকে ধর্ষণের চেষ্টা করে। এতে ব্যর্থ হয়ে সে তাঁকে পিটিয়ে জখম করে। পরে তাঁর চিৎকারে স্থানীয় লোকজন এগিয়ে এলে বখাটে পালিয়ে যায়।	1
আগুনে পুড়েছে ১৩ বসতঘর চট্টগ্রাম নগরের বন্দর থানার দক্ষিণ মধ্যম হালিশহর হিন্দুপাড়ায় আগুনে ১৩টি বসতঘর পুড়ে গেছে। গতকাল মঙ্গলবার সকালে এ অগ্নিকাণ্ডের ঘটনা ঘটে। আগুনে আনুমানিক সাত লাখ টাকার ক্ষয়ক্ষতি হয়েছে বলে জানিয়েছে ফায়ার সার্ভিস। ফায়ার সার্ভিসের উপসহকারী পরিচালক মো. জসিমউদ্দিন জানান, সকাল পৌনে নয়টার দিকে রান্নার চুলা থেকে আগুনের সূত্রপাত হয়। আগুনে ১৩টি কাঁচা বসতঘর পুড়ে যায়। আগ্রাবাদ ও বন্দর ফায়ার স্টেশনের চারটি গাড়ি ঘটনাস্থলে পাঠানো হয়। সকাল সোয়া ১০টার দিকে আগুন নেভানো হয়। 	1
ইয়াবাসহ গ্রেপ্তার ১ চট্টগ্রামে ইয়াবা বড়িসহ মো. সেলিম (৩৭) নামের এক ব্যক্তিকে গ্রেপ্তার করা হয়েছে। গত সোমবার রাতে নগরের চান্দগাঁও থানার বহদ্দারহাট চৌরাস্তার মোড় থেকে তাঁকে গ্রেপ্তার করে র‌্যাব। তাঁর কাছ থেকে ১ হাজার ৭২২টি ইয়াবা উদ্ধার করা হয়েছে। র‌্যাব-৭ চট্টগ্রামের সহকারী পরিচালক শাহেদা সুলতানা প্রথম আলোকে বলেন, সেলিমের বাড়ি কক্সবাজারে। তিনি দীর্ঘদিন ধরে কক্সবাজার থেকে ইয়াবা এনে চট্টগ্রামে বিক্রি করে আসছিলেন। এ ঘটনায় তাঁর বিরুদ্ধে চান্দগাঁও থানায় মামলা করা হয়েছে। 	1
চার ইটভাটাকে জরিমানা ভোলা জেলা প্রশাসনের ভ্রাম্যমাণ আদালত গত সোমবার লালমোহন ও বোরহানউদ্দিন উপজেলার চারটি ইটভাটার লাইসেন্স না থাকা, ড্রাম চিমনি ও কাঠ ব্যবহারের অপরাধে ১ লাখ ৩ হাজার টাকা জরিমানা করেছেন। এ সময় আদালত ড্রাম চিমনি ভেঙে ইট উৎপাদন বন্ধ রাখার নির্দেশ দেন। নির্বাহী ম্যাজিস্ট্রেট মাসুদুর রহমান আদালত পরিচালনা করেন। আদালত সূত্র জানায়, সোমবার দিনভর অভিযানে ভ্রাম্যমাণ আদালত লালমোহন উপজেলার সোনালি ব্রিকসকে ৩০ হাজার টাকা, মিজানুর রহমানের আকিম ব্রিকসকে ২০ হাজার টাকা, মেহরাব হোসেনের ইউশা ব্রিকসকে ২৩ হাজার টাকা ও বোরহানউদ্দিন উপজেলার মেহেদী হাসানের দালাল ব্রিকসকে ৩০ হাজার টাকা জরিমানা করেন। 	1
মনিরামপুরে দুজনকে হত্যার অভিযোগ পুলিশের বিরুদ্ধে যশোরের মনিরামপুর উপজেলায় গত সোমবার রাতে দুই যুবক নিহত হয়েছেন। পরিবারের অভিযোগ, পুলিশ ওই দুজনকে ধরে অজ্ঞাত স্থানে নিয়ে কুপিয়ে ও পিটিয়ে হত্যা করেছে। তাঁরা বিএনপির সমর্থক ছিলেন। তবে অভিযোগ অস্বীকার করে পুলিশ বলেছে, পেট্রলবোমা ছোড়ার সময় ট্রাকের চাকায় পিষ্ট হয়ে তাঁরা নিহত হন। নিহত যুবকেরা হলেন উপজেলার তাহেরপুর গ্রামের আবদুল আজিজের ছেলে মো. ইউসুফ আলী (২৬) ও দুর্গাপুর গ্রামের মো. লিটন (২৫)। তাঁরা সবজি ব্যবসায়ী ছিলেন। নিহত ইউসুফের চাচা আবদুল মান্নান প্রথম আলোকে বলেন, সোমবার রাত নয়টার দিকে ইউসুফ ও লিটন মোটরসাইকেলে করে গাংড়া গ্রামে পাওনা টাকার তাগাদা দিতে একজনের বাড়িতে যান। ফেরার পথে পুলিশ তাঁদের আটক করে। রাত ১০টার দিকে ওই গ্রামের এক ব্যক্তি ফোন করে তাঁকে (মান্নান) এ সংবাদ দেন। মান্নান জানান, দেশের পরিস্থিতি খারাপ ভেবে রাতে তিনি থানায় যাননি। সকালে গেলে পুলিশ জানায়, ওই দুজনকে আটক করা হয়নি। পরে তিনি জানতে পারেন, দুজনের লাশ যশোর জেনারেল হাসপাতালের মর্গে রয়েছে। আবদুল মান্নান দাবি করেন, ইউসুফের মাথা, ঘাড়সহ শরীরের বিভিন্ন স্থানে অস্ত্র দিয়ে কোপানোর দাগ ছিল। আর লিটনের মাথায় লাঠি দিয়ে আঘাতের ক্ষত রয়েছে। তাঁরা দুজনেই বিএনপির সমর্থক ছিলেন বলে দাবি করেন মান্নান। তবে মান্নানের অভিযোগ নাকচ করে দিয়ে মনিরামপুর থানার ভারপ্রাপ্ত কর্মকর্তা (ওসি) মোল্লা খবির আহম্মেদ প্রথম আলোকে জানান, রাত ৩টা ১৫ মিনিটের দিকে যশোর-সাতক্ষীরা সড়কের মনিরামপুর উপজেলার ব্যাগারিতলা এলাকায় দুজন মোটরসাইকেলে করে ট্রাকে আগুন দেওয়ার চেষ্টা করেন। এ সময় ট্রাকের চালক বাঁচার জন্য তাঁদের পিষ্ট করে চলে যান। খবর পেয়ে পুলিশ ও ফায়ার সার্ভিসের কর্মীরা লাশ দুটি উদ্ধার করে হাসপাতালের মর্গে পাঠান। ওসি জানান, ২০১৩ সালে রাজনৈতিক সহিংসতার সময় বোমা বিস্ফোরণের ঘটনায় হওয়া একটি মামলার আসামি ইউসুফ। এর আগে গত ২৬ জানুয়ারি চাঁপাইনবাবগঞ্জে র্যাবের অভিযানে আটক হন শিবিরের নেতা আসাদুল্লাহ তুহিন। পরে র্যাব দাবি করে, ওই দিন দিবাগত রাত তিনটার দিকে র্যাবের গাড়ি থেকে পালানোর সময় ট্রাকের ধাক্কায় নিহত হন তুহিন। তবে শিবির অভিযোগ করে, তুহিনকে পরিকল্পিতভাবে হত্যা করা হয়েছে।	1
পশ্চিমবঙ্গে গ্রেপ্তারের পর কথিত ৫১ বাংলাদেশি কারাগারে পশ্চিমবঙ্গের উত্তর চব্বিশ পরগনা জেলায় দুই ভারতীয় দালাল এবং কথিত ৪৯ জন বাংলাদেশিকে গ্রেপ্তার করেছে ভারতের সীমান্তরক্ষী বাহিনী (বিএসএফ)। গত সোমবার জেলার বসিরহাট সীমান্ত থেকে তাঁদের গ্রেপ্তার করা হয়। পশ্চিমবঙ্গের পুলিশ জানায়, সোমবার রাতে বসিরহাটের ঘোজাডাঙ্গা সীমান্ত দিয়ে অবৈধভাবে ৩৩ জন বাংলাদেশি ভারতে অনুপ্রবেশ করলে বিএসএফ দুই ভারতীয় দালালসহ তাঁদের আটক করে পুলিশে হস্তান্তর করে। আটককৃতদের মধ্যে ১২ জন পুরুষ, ১২ জন নারী এবং নয়টি শিশু। একই দিন জেলার স্বরূপনগর থানার বিথারী সীমান্তে অবৈধভাবে ভারতে প্রবেশকালে অপর ১৬ জন বাংলাদেশিকে আটক করে বিএসএফ। গত মঙ্গলবার এই ৫১ জনকে বসিরহাট মহকুমা আদালতে হাজির করা হলে আদালত তাঁদের কারাগারে পাঠায় বলে দেশটির পুলিশ জানায়। ঠাকুরগাঁও সীমান্তে আরও তিনজন: ঠাকুরগাঁও প্রতিনিধি জানান, গতকাল বুধবার ঠাকুরগাঁওয়ের বালিয়াডাঙ্গী উপজেলার নাগরভিটা সীমান্তের ওপারে ভারতের উত্তর দিনাজপুর জেলার ধর্মপুর গ্রাম থেকে তিন বাংলাদেশিকে আটক করেছে দেশটির পুলিশ। ঠাকুরগাঁও ৩০ বর্ডার গার্ড বাংলাদেশের (বিজিবি) সূত্র জানায়, গতকাল ভোরে সীমান্তের ১৭ কিলোমিটার দূরে উত্তর দিনাজপুর জেলার ধর্মপুর গ্রামে দেশটির গোয়ালপুকুর থানার পুলিশ বৈধ কাগজপত্র না থাকায় তিন বাংলাদেশিকে আটক করে। আটককৃতরা হলেন বালিয়াডাঙ্গী উপজেলার বিহারীপাড়া গ্রামের ভুট্টু (২৮), রানীশংকৈল উপজেলার চেকপোস্ট কলোনির মো. রিপন (৪০) ও মো.এনামুল (২৫)। আটকের পর দেশটির পুলিশ তাঁদের আদালতের মাধ্যমে কারাগারে পাঠিয়েছে বলে জানান ঠাকুরগাঁও ৩০ বিজিবির গোয়েন্দা কর্মকর্তা মেজর তৌহিদ বিন ইসহাক।	1
বর্ধমান বিস্ফোরণে জড়িত সন্দেহে গ্রেপ্তার আরও ১ ভারতের পশ্চিমবঙ্গের বর্ধমানের খাগড়াগড় বিস্ফোরণের পাঁচ মাস পরে দেশটির জাতীয় তদন্ত সংস্থা (এনআইএ) ওই বিস্ফোরণে জড়িত সন্দেহে আরেকজনকে গ্রেপ্তার করেছে। গত মঙ্গলবার গভীর রাতে মোফাজ্জল হোসেন ওরফে লাদেন নামের ওই ব্যক্তিকে গ্রেপ্তার করা হয় রাজ্যের মুর্শিদাবাদ থেকে। গোয়েন্দাদের দাবি, গ্রেপ্তার হওয়া লাদেন খাগড়াগড় বিস্ফোরণের অন্যতম অভিযুক্ত সাজিদের অনুগামী। এই নিয়ে খাগড়াগড় বিস্ফোরণে দুই নারীসহ ১৭ জনকে গ্রেপ্তার করল এনআইএ।	1
দণ্ডিত দুই জঙ্গিকে ফাঁসি দিল জর্ডান জর্ডান দেশটিতে সন্ত্রাসী কর্মকাণ্ডের অভিযোগে দণ্ডিত নারীসহ দুই জঙ্গির ফাঁসি কার্যকর করেছে। চরমপন্থী সুন্নি সংগঠন ইসলামিক স্টেট (আইএস) জর্ডানের বিমানবাহিনীর পাইলট লে. মাজ আল-কাসাবেকে হত্যার কথা জানানোর পর এদের ফাঁসি দেওয়া হলো। পাইলট কাসাবেকে আইএসএর নির্মমভাবে পুড়িয়ে হত্যা করার খবর প্রকাশ পেলে সরকারের ওপর জঙ্গিদের বিরুদ্ধে ব্যবস্থা নিতে প্রচণ্ড চাপ সৃষ্টি হয়েছিল। খবর এএফপি, রয়টার্স ও বিবিসির। জর্ডানের কারাগারে বন্দী থাকা আল-কায়েদার দুই জঙ্গির ফাঁসি কার্যকর করা হয় গতকাল বুধবার ভোরে। এদের একজন আত্মঘাতী হামলায় বেঁচে যাওয়া নারী জঙ্গি সাজিদা আল-রিশাবি। আরেকজন জিয়াদ কারবোলি। আটক পাইলট মাজকে ফেরত পেতে নারী জিহাদি রিশাবিকে আইএসের কাছে ফিরিয়ে দিতে চেয়েছিল জর্ডান। তবে আইএস রিশাবির বদলে তাদের হাতে বন্দী জাপানি সাংবাদিক কেনজি গোতোকে ছেড়ে দেওয়ার ওপর জোর দিচ্ছিল। সর্বশেষ চার দিন আগে গোতোকে গলা কেটে হত্যার ভিডিও প্রকাশ করে আইএস। জর্ডানের সরকার গতকাল বলে, আইএস মিথ্যা কথা বলেছিল। তারা পাইলট মাজকে আসলে এক মাস আগেই ৩ জানুয়ারি হত্যা করেছিল। এ বিষয়টি সন্দেহ করেই জর্ডান সরকার পাইলট কাসাবে যে জীবিত আছেন তার প্রমাণ চাইছিল। কিন্তু আইএস তা দেয়নি। ফাঁসি হওয়া রিশাবি ও কারবোলি দুজনই ইরাকি নাগরিক। রিশাবিকে মৃত্যুদণ্ড দেওয়া হয়েছিল ২০০৫ সালে জর্ডানের রাজধানী আম্মানে বোমা হামলার দায়ে। ওই হামলায় ৬০ জন নিহত হয়। ২০০৮ সালে এক জর্ডানি নাগরিককে হত্যার দায়ে কারবোলিকেও ফাঁসির দণ্ড দেওয়া হয়েছিল। আইএস জর্ডানি পাইলট মাজ আল-কাসাবেকে পুড়িয়ে মারার ভিডিও প্রকাশ করার কয়েক ঘণ্টা পর ওই দুজনের ফাঁসি দেওয়া হয়। গত ডিসেম্বরে আইএসবিরোধী অভিযানের সময় মাজের যুদ্ধবিমান বিধ্বস্ত হওয়ার পর তাঁকে আটক করেছিল আইএস জঙ্গিরা। যুক্তরাষ্ট্রের নেতৃত্বাধীন আইএসবিরোধী আন্তর্জাতিক জোটে আছে জর্ডান। শাস্তি ও প্রতিশোধ: জর্ডানি পাইলট কাসাবেকে আইএস একটি খাঁচার মধ্যে বন্দী করে আগুন ধরিয়ে দিয়ে হত্যা করে। এই হত্যার ভিডিও প্রকাশের পর জর্ডানে তীব্র বিক্ষোভ দেখা দেয়। মঙ্গলবার দেশটির প্রতিরক্ষা দপ্তরের মুখপাত্র নিহত কাসাবে ‘শহীদ হয়েছেন’ মন্তব্য করে বলেন, ‘তাঁর রক্ত বৃথা যাবে না। জর্ডানিদের হত্যার শাস্তি ও প্রতিশোধ হবে ব্যাপক।’ জর্ডানের বাদশাহ আবদুল্লাহ কাসাবেকে জাতীয় বীর আখ্যা দেন। তাঁর মৃত্যুর খবরে আবদুল্লাহ যুক্তরাষ্ট্র সফর কাটছাঁট করে দেশে ফেরেন। আইএসবিরোধী জোটে জর্ডানের অংশগ্রহণের বিষয়ে দেশটিতে অনেকেরই ভিন্ন মত আছে। তবে আবদুল্লাহ ও মার্কিন প্রেসিডেন্ট বারাক ওবামা আইএস নির্মূলে তাঁদের প্রতিশ্রুতির কথা বারবারই স্মরণ করিয়ে দিয়েছেন। ঘটনার প্রতিক্রিয়ায় ওবামা বলেন, ‘ভিডিওটি যদি সত্যি হয়, তবে তা হবে আইএসের হিংস্রতা ও বর্বরতার আরেক নিদর্শন। এটি তাদের নীতির অন্তঃসারশূন্যতারই প্রমাণ।’ আইএস নির্মূলে আল-আজহারের সায়: ইসলাম ধর্মের বিষয়ে বিশ্বের অন্যতম শীর্ষ কর্তৃপক্ষ মিসরের খ্যাতনামা আল-আজহার বিশ্ববিদ্যালয়ের গ্র্যান্ড ইমাম শেখ আহমেদ আল-তায়েব আইএস জঙ্গিদের হত্যা করার আহ্বান জানিয়েছেন। গত মঙ্গলবার রাতে এক বিবৃতিতে গ্র্যান্ড মুফতি এ আহ্বান জানান।	1
অতিরিক্ত পুলিশ সুপারের মারধরে কনস্টেবল আহত গাজীপুরে পুলিশ সুপারের কার্যালয়ে গতকাল বুধবার সন্ধ্যায় এক অতিরিক্ত পুলিশ সুপারের (এএসপি) মারধরে এক কনস্টেবল গুরুতর আহত হয়েছেন। এ ঘটনায় এএসপিকে প্রত্যাহার করা হয়েছে। পুলিশ সূত্রে জানা গেছে, গাজীপুরের পুলিশ সুপারের কার্যালয়ে চিঠি বিতরণের কাজ করতেন কনস্টেবল মো. রেজওয়ান। গাজীপুর পুলিশ লাইনের (ইন সার্ভিস) ট্রেনিং সেন্টারের এএসপি মিজানুর রহমান গতকাল বিকেল সাড়ে পাঁচটার দিকে পুলিশ সুপারের কার্যালয়ে যান। এরপর তিনি সহকারী পুলিশ সুপার হেডকোয়ার্টার কার্যালয়ে গিয়ে বসেন। সেখানে তিনি কনস্টেবল রেজওয়ানকে ডেকে আনেন। পরে মিজানুরের সঙ্গে ওই কনস্টেবলের চিঠি বিলি নিয়ে কথাবার্তা হয়। একপর্যায়ে মিজানুর ক্ষিপ্ত হয়ে কনস্টেবলের পেটে কয়েকটি লাথি মারেন। এরপর তাঁকে প্রচণ্ড মারধর করেন। কনস্টেবলের চিৎকার শুনে অন্য পুলিশ সদস্যরা তাঁকে গুরুতর অবস্থায় উদ্ধার করে গাজীপুর সদর হাসপাতালে ভর্তি করান। জানতে চাইলে মিজানুর রহমানের মুঠোফোনে কল দিলে তিনি সংযোগ কেটে দেন। পুলিশ সুপার হারুন অর রশিদ বলেন, আহত কনস্টেবলকে চিকিৎসা দেওয়া হচ্ছে। এ ছাড়া তাঁকে মারধর করায় মিজানুর রহমানকে গাজীপুর থেকে প্রত্যাহার করে পুলিশের হেডকোয়ার্টারে সংযুক্ত করা হয়েছে।	1
শিকলবন্দী তিন মাস মানসিক ভারসাম্যহীন বলে এক যুবককে তাঁর পরিবারের সদস্যরাই বাড়ির বাইরে শিকল দিয়ে বেঁধে রেখেছেন। তিন মাস ধরে বাড়ির পাশের এক সেতুর নিচে বাঁধা অবস্থায় রয়েছেন তিনি। ওই যুবকের নাম জিয়াউল করিম চৌধুরী (৩৭)। ঝিনাইদহ শহরে নবগঙ্গা নদীর ওপর আরাপপুর সেতুর নিচেই এখন তাঁর বসবাস। বাড়ি থেকে প্রায় ৫০ গজ দূরে এ সেতু। বাড়ি থেকে খাবার দিয়ে যান পরিবারের সদস্যরা। রাতে তীব্র শীতে জড়সড় হয়ে ঘুমিয়ে থাকেন। প্রাকৃতিক কাজ সারতে হলে বাড়ির লোকজনকে ডাকতে হয়। তখন তাঁরা শিকল লম্বা করে দেন। জিয়াউলের বন্ধু মাহফুজ আহম্মেদ জানান, তিনি ও জিয়াউল স্কুল ও কলেজে একসঙ্গে পড়েছেন। জিয়াউল এত অসুস্থ নন যে তাঁকে বেঁধে রাখতে হবে। চিকিৎসা করালে তিনি ভালো হয়ে যাবেন বলে আশা প্রকাশ করেন তিনি। তবে জিয়াউলের প্রতিবেশীরা এ বিষয়ে তেমন কিছু জানাতে পারেননি। ঝিনাইদহ শহরের আরাপপুর বাসস্ট্যান্ডের অদূরে আরাপপুর সেতু। গত মঙ্গলবার সরেজমিনে দেখা গেছে, সেতুর নিচে একটি চৌকি পেতে শুয়ে আছেন জিয়াউল। প্রতিবেদকের সঙ্গে আলাপচারিতায় জিয়াউল সব প্রশ্নের উত্তর দেন স্বাভাবিকভাবেই। পরিবার সূত্রে জানা গেছে, জিয়াউলের বাবা আজিজুল হক চৌধুরী বাংলাদেশ রেলওয়েতে চাকরি করতেন। জিয়াউলের এক ভাই ও এক বোন রয়েছে। জিয়াউল ঝিনাইদহ কলেজ থেকে ২০০০ সালে স্নাতক পাস করেন। এরপর চাকরি নিয়ে বাড়ির বাইরে চলে যান। ২০০১ সালে চাকরি ছেড়ে ফিরে আসেন বাড়িতে। জিয়াউলের বড় ভাই রেজাউল করিম চৌধুরী বলেন, মাদকাসক্ত হওয়ার কারণে জিয়াউলের এ সমস্যা। প্রথম দিকে তাঁর মাথায় অল্প সমস্যা দেখা দেয়। ধীরে ধীরে তা প্রকট হয়। একপর্যায়ে তাঁরা ডাক্তার দেখাতে শুরু করেন। বিভিন্ন স্থানে নিয়ে গেছেন। পাবনা মানসিক হাসপাতালেও নিয়ে গেছেন। কিন্তু ভালো করা সম্ভব হয়নি। কিছুদিন ধরে তাঁকে নিয়ন্ত্রণ করা যাচ্ছিল না। বাড়িতে নানা জিনিস ভাঙচুর করতেন। যে কারণে তিন মাস ধরে তাঁকে এভাবে বেঁধে রাখতে হয়েছে। তবে জিয়াউল বলেন, কলেজে পড়ার সময় কৌতূহলবশত মাঝেমধ্যে মাদক সেবন করলেও কখনো আসক্ত ছিলেন না। ২০০১ সালে চাকরি ছেড়ে বাসায় আসার পরই পরিবারের সদস্যরা তাঁর মাথায় সমস্যার কথা বলে নানাভাবে নিয়ন্ত্রণ করতে থাকেন। জিয়াউল করিমের মা বেগম রাবেয়া চৌধুরী জানান, তাঁর ছেলের মাথায় সমস্যা ছিল। পাবনা থেকে চিকিৎসা করিয়ে আনার পর ভালো হয়ে গেছে। তার পরও বাঁধা কেন—প্রশ্ন করলে তিনি এড়িয়ে যান। জিয়াউল বলেন, সেতুর নিচে থাকতে তাঁর খুব কষ্ট হয়। তিনি বলেন, ‘তার পরও আমার কিছুই করার নেই, এখানেই থাকতে হচ্ছে। দীর্ঘদিন এখানে বাঁধা থাকায় প্রতিবেশীরা সকলেই আমাকে “চেইন ম্যান” বলে ডাকতে শুরু করেছেন।’	1
আটক ৩ গাজীপুরে ইয়াবা ও ফেনসিডিলসহ তিনজনকে আটক করেছেন জয়দেবপুর থানা-পুলিশ ও জেলা মাদকদ্রব্য নিয়ন্ত্রণ অধিদপ্তরের কর্মকর্তারা। এর মধ্যে দুজনকে ভ্রাম্যমাণ আদালতের মাধ্যমে ছয় মাস করে কারাদণ্ড দেওয়া হয়েছে। জেলা মাদকদ্রব্য নিয়ন্ত্রণ অধিদপ্তরের মাহবুবুল আলম জানান, গাজীপুরের নির্বাহী ম্যাজিস্ট্রেট রেবেকা সুলতানা ও জেসমিন নাহার ভ্রাম্যমাণ আদালতে এ দণ্ডাদেশ দেন। 	1
অপরাধ স্বীকার করে শিবির নেতার জবানবন্দি চট্টগ্রামের হাটহাজারী থেকে ২২টি পেট্রলবোমাসহ ককটেল উদ্ধারের ঘটনায় গ্রেপ্তার হওয়া ছাত্রশিবিরের নেতা অপরাধ স্বীকার করে আদালতে জবানবন্দি দিয়েছেন। গতকাল বুধবার চট্টগ্রামের জ্যেষ্ঠ বিচারিক হাকিম আবু সালেহ মোহাম্মদ নোমানের আদালতে হাটহাজারী কলেজ শাখা শিবিরের সাবেক সভাপতি ওমর ফারুক স্বীকারোক্তিমূলক জবানবন্দি দেন। গত মঙ্গলবার ভোরে হাটহাজারী উপজেলা সদরের শায়েস্তা খাঁ পাড়ার কয়েকটি ভাড়া বাসায় অভিযান চালিয়ে ২২টি পেট্রলবোমা, দুটি ককটেল, ১২০টি চকলেটবোমাসহ শিবিরের সাত নেত-কর্মীকে গ্রেপ্তার করে পুলিশ। তাঁরা হলেন ওমর ফারুক, মাঈন উদ্দিন, সুজাত হোসেন, মাহমুদুল হাছান, আবদুল মালেক, খায়রুল আমিন ও নজরুল ইসলাম। হাটহাজারী থানার ভারপ্রাপ্ত কর্মকর্তা (ওসি) মোহাম্মদ ইসমাঈল জানান, বোমা ও বিস্ফোরক উদ্ধারের ঘটনায় উপজেলা জামায়াতের আমির অধ্যক্ষ শহীদুল ইসলামসহ ১০ জনের নাম উল্লেখ করে মঙ্গলবার রাতে থানার উপপরিদর্শক (এসআই) শরীফুল ইসলাম বাদী হয়ে বিশেষ ক্ষমতা ও বিস্ফোরক আইনে মামলা করেছেন। পুলিশ ও আদালত সূত্র জানায়, জবানবন্দিতে ওমর ফারুক উপজেলা জামায়াতের নেতাদের নির্দেশে পেট্রলবোমাগুলো সংগ্রহ করতেন বলে উল্লেখ করেন। এসব বোমা নেতাদের নির্দেশ অনুযায়ী উত্তর চট্টগ্রামের বিভিন্ন জায়গায় সরবরাহ করা হতো। নগরে পুলিশের ধরপাকড় বেড়ে যাওয়ায় মাঝেমধ্যে নগরেও পেট্রলবোমা তৈরির সরঞ্জাম নিয়ে আসতেন তাঁরা। জবানবন্দিতে গত ২১ জানুয়ারি হাটহাজারী-রাঙামাটি সড়কের ইছাপুর চারাবটতল এলাকায় কাঠবোঝাই একটি ট্রাকে আগুন দেওয়ার কথাও স্বীকার করেন ওমর ফারুক। এসব ঘটনায় জড়িত জামায়াত-শিবির নেতা-কর্মীদের নামও বলেছেন তিনি জবানবন্দিতে। চট্টগ্রাম জেলা কোর্ট পরিদর্শক উনু মং প্রথম আলোকে বলেন, গ্রেপ্তার সাত আসামির রিমান্ডের আবেদন করা হলে জ্যেষ্ঠ বিচারিক হাকিম আবু সালেহ মোহাম্মদ নোমান আগামী রোববার শুনানির দিন ধার্য রাখেন। এ মামলার আসামি ওমর ফারুক পেট্রলবোমা তৈরি ও সরবরাহের কথা স্বীকার করে বিচারকের কাছে স্বীকারোক্তিমূলক জবানবন্দি দিয়েছেন। পরে বিকেলে সাত আসামিকে কারাগারে পাঠানো হয়েছে। এ বিষয়ে জানতে চাইলে গতকাল সন্ধ্যায় হাটহাজারী উপজেলা জামায়াতের আমির অধ্যক্ষ শহীদুল ইসলাম দাবি করেন, এগুলো সব পুলিশের সাজানো নাটক। যারা পেট্রলবোমা মারছে, বানাচ্ছে, তাদের না ধরে পুলিশ জামায়াত-শিবিরকে হয়রানি করছে। শিবিরের নেতার স্বীকারোক্তিমূলক জবানবন্দির বিষয়ে শহীদুল ইসলাম বলেন, ‘গ্রেপ্তার হওয়ার পর ফারুক হয়তো পুলিশের ভয়ে যা যা শিখিয়েছে, তাই বলেছে।’	1
ফ্ল্যাটবাড়িতে চুরি নারায়ণগঞ্জ শহরের একটি ফ্ল্যাটবাড়িতে গত মঙ্গলবার চুরির ঘটনা ঘটেছে। শহরের আসবাবপত্র ব্যবসায়ী আবু তাহেরের আল্লামা ইকবাল রোডের বাসায় এ চুরি হয়। আবু তাহের জানান, চোরেরা আলমারির তালা ভেঙে ৪০ হাজার টাকা, একটি হীরার লকেট এবং ৬ ভরি ওজনের স্বর্ণালংকার, একটি ৪০ ইঞ্চি এলইডি টেলিভিশন ও একটি কম্পিউটারের মনিটরসহ প্রায় সাত লাখ টাকার মালামাল নিয়ে গেছে। 	1
চট্টগ্রামে ওয়ার্ড কাউন্সিলরের বিরুদ্ধে দুদকের অভিযোগপত্র চট্টগ্রাম সিটি করপোরেশনের ওয়ার্ড কাউন্সিলর সিরাজুল ইসলামসহ তিনজনের বিরুদ্ধে প্রতারণা ও অর্থ আত্মসাতের মামলায় আদালতে অভিযোগপত্র দিয়েছে দুর্নীতি দমন কমিশন (দুদক)। গতকাল বুধবার মহানগর হাকিম আদালতে এ অভিযোগপত্র দাখিল করা হয়। দুদক সূত্রে জানা গেছে, জাল দলিল ও খতিয়ান দেখিয়ে ২০০০ সালে আগ্রাবাদে সুলতানা বেগম (প্রয়াত) নামের এক নারীর থাকা জায়গা আরেক পক্ষের কাছে ১০ বছরের জন্য বায়না করেন এ জে এম ইলিয়াছ ভুইয়া ও মো. খলিল মিয়া নামের দুই ব্যক্তি। এরপর তাঁরা সুলতানা বেগমের নামে ভুয়া জাতীয়তা সনদ দেখিয়ে ৫০ হাজার টাকা আত্মসাৎ করেন ও আরও ১০ লাখ টাকা আত্মসাতের চেষ্টা করেন। এই দুই ব্যক্তিকে ভুয়া জাতীয়তা সনদ দেন আগ্রাবাদ ২৪ নম্বর ওয়ার্ডের কাউন্সিলর সিরাজুল ইসলাম। এ ঘটনায় দুদক (তৎকালীন দুর্নীতি দমন ব্যুরো) বাদী হয়ে ২০০২ সালে ডবলমুরিং থানায় মামলা করে। দীর্ঘ তদন্তের পর এ মামলায় অভিযোগপত্র দাখিল করা হলো। অভিযোগপত্রে ক্ষমতার অপব্যবহার করে প্রতারণা ও জালিয়াতির মাধ্যমে টাকা আত্মসাতের অভিযোগের প্রমাণ পাওয়া গেছে বলে উল্লেখ করা হয়েছে।	1
মেঘনায় আরও তিন জেলের লাশ উদ্ধার ভোলার তজুমদ্দিন উপজেলার মেঘনায় ঝড়ে ট্রলারডুবিতে নিখোঁজ বাকি তিনজনের লাশ গত মঙ্গলবার উদ্ধার হয়েছে। এ নিয়ে ছয় জেলের সবার লাশ উদ্ধার হলো। প্রত্যক্ষদর্শী কয়েকজন ও তজুমদ্দিন থানার ভারপ্রাপ্ত কর্মকর্তা (ওসি) হুমায়ুন কবীর জানান, স্থানীয় জেলেরা মেঘনার সোনারচর ও লতারচর এলাকায় মঙ্গলবার সকালে নিখোঁজ শরীফুল ইসলাম মাঝি (৪০), সিরাজুল ইসলাম (১৭) ও রাজিবের (২৫) লাশ দেখতে পেয়ে পুলিশ ও কোস্টগার্ডকে খবর দেয়। লাশগুলো উদ্ধার করে পুলিশ সুরতহাল প্রতিবেদন করে স্বজনদের কাছে হস্তান্তর করে। গত বৃহস্পতিবার রাতে শরীফুল ইসলাম মাঝিসহ ছয়জন জেলে ট্রলার নিয়ে মেঘনায় মাছ ধরতে যান। রাত ১১টার দিকে ঝড়ের কবলে পড়ে ট্রলারটি ডুবে যায়। পরদিন ট্রলারটি উদ্ধার হলেও ছয় জেলে নিখোঁজ থাকেন। গত রোববার একজন ও সোমবার দুজনের লাশ উদ্ধার করা হয়। তজুমদ্দিন উপজেলা নির্বাহী কর্মকর্তা (ইউএনও) মুহম্মদ কামরুজ্জামান বলেন, সরকারের পক্ষ থেকে লাশ দাফন করার জন্য পাঁচ হাজার টাকা করে এবং পরে ৫০ হাজার টাকা করে দেওয়া হবে।	1
জেলা আইনশৃঙ্খলা কমিটি ও মোবাইল কোর্ট সরকারের অনেক অঙ্গ থাকে। এসব অঙ্গ বিভাগ, সংস্থা, অধিদপ্তর, পরিদপ্তর ইত্যাদি নামে পরিচিত। প্রতিটির ভূমিকা আইনের গণ্ডি বা ক্ষেত্রবিশেষে নির্বাহী আদেশ দ্বারা নির্ধারিত। সে ভূমিকা ভিন্ন ভিন্ন হলেও মূলত লক্ষ্য জনস্বার্থ। এ ক্ষেত্রে বিভিন্ন অঙ্গ যথাযথ ভূমিকা রাখতে সময়ে সময়ে অধিকতর ক্ষমতায়নের প্রয়োজন অনুভব করে। দাবি জানায় সরকারের কাছে। কখনো বা বিভিন্ন অঙ্গের দায়িত্বের পরিসরে পরিবর্তনও আসে। ক্ষেত্রবিশেষে একটি অঙ্গ অপর অঙ্গের ভূমিকা গুরুত্বপূর্ণ মনে করে না। এ নিয়ে বিতর্কেও জড়িয়ে পড়ে বিভিন্ন বিভাগ বা সংস্থা। এ প্রবণতা শুধু আমাদের দেশে আছে তা-ই নয়, আছে অন্যত্রও। বিশেষ করে একই প্রশাসনিক সংস্কৃতির দেশগুলোতে। কিছুদিন আগে ভারতে কেন্দ্রীয় সরকারে পরিবর্তন আসার কয়েক মাস পর নবনির্বাচিত প্রধানমন্ত্রী তির্যক মন্তব্য করেছিলেন; বিভিন্ন বিভাগ ও সংস্থার পারস্পরিক কোন্দল এতটা তীব্র যে পারলে তারা আদালতে যেত। দুর্বল প্রশাসনিক পরিকাঠামো আমাদের দেশে। সদা রাজনৈতিক কলহ-কোন্দলের জন্য প্রতিষ্ঠানগুলোকে জনগণের চাহিদার সঙ্গে সংগতিপূর্ণ করে শক্ত ভিত দেওয়া যায়নি। নিয়োগ, পদোন্নতি, পদ সৃষ্টি ইত্যাদি অনেক কিছুই হয় অ্যাডহক চিন্তাভাবনা থেকে। তাই এগুলোর মধ্যে পারস্পরিক আস্থার অভাবও কিছুটা বেশি বটে। কেউ কেউ ভাবেন, অপর একটি সংস্থার ক্ষমতা তঁাদের দেওয়া হলে অধিকতর কার্যকর অবদান রাখা যেত। এসব ভাবনা বা দাবির পেছনে শুধু গোষ্ঠীস্বার্থ কাজ করছে, এমনটি বলা সংগত হবে না। নিজস্ব উপলব্ধি থেকে প্রশাসনকে অধিকতর কার্যকর করার জন্য তা আসতে পারে। দাবি এলে দেখা দরকার, প্রচলিত ব্যবস্থা কোনো বিঘ্ন সৃষ্টি করছে কি না, আর তা কীভাবে প্রতিকার করা সম্ভব। ঠিক তেমনই কিছু দাবিদাওয়া এসেছে সম্প্রতি শেষ হওয়া পুলিশ সপ্তাহে। এর বেশির ভাগই প্রাতিষ্ঠানিক। লোকবল, সরঞ্জাম ও সুবিধাদি বৃদ্ধিসংক্রান্ত। দু-একটি বিষয় আন্তবিভাগীয় সম্পর্কের পারস্পরিক অবস্থান নিয়েও রয়েছে। যেমন: দাবি এসেছে, যেহেতু ‘এসপি জেলার আইনশৃঙ্খলা রক্ষার জন্য দায়ী’, সেহেতু তাঁদের জেলা আইনশৃঙ্খলা কমিটির সভাপতি করা হোক। তেমনই আরেকটি দাবি, প্রতিটি জেলায় আইনশৃঙ্খলাজনিত মোবাইল কোর্ট পরিচালনার জন্য এসপিদের অধীনে দুজন নির্বাহী ম্যাজিস্ট্রেট ন্যস্ত করা হোক। এসব দাবিদাওয়া মুক্ত আলোচনাকালে হয়। বিভিন্ন কর্মকর্তা বিভিন্ন দাবি করেন। হয়তোবা তেমনি এ দুটো দাবির বিষয় উত্থাপিত হতে পারে। তবে বিষয়গুলো গুরুত্বপূর্ণ ও স্পর্শকাতর। তাই যৌক্তিকতা আলোচনার প্রয়োজন রয়েছে। প্রথমে আলোচনায় আসতে পারে জেলা আইনশৃঙ্খলা কমিটির সভাপতি পদে এসপিকে নিয়োগ দেওয়ার প্রস্তাবটি। এখন এ পদে ডিসি দায়িত্ব পালন করছেন। উল্লেখ করা যায়, এ কমিটি আইনের কোনো অনুশাসনে গঠিত নয়। এর ভিত্তি সরকারের নির্বাহী আদেশ। উল্লেখ্য, জেলার আইনশৃঙ্খলার সঙ্গে জড়িত কর্মকর্তা, জনপ্রতিনিধি ও গণ্যমান্য ব্যক্তিরা প্রতি মাসে সভায় মিলিত হয়ে থাকেন। সেখানে আলোচিত হয় আইনশৃঙ্খলাজনিত বিদ্যমান পরিস্থিতি। পরামর্শ আসে তার উন্নতি বিধান ও প্রতিকারের। আইনানুযায়ী জেলার আইনশৃঙ্খলার দায়িত্বে পুলিশ সুপার রয়েছেন, এটা সত্য। ঠিক একই আইনে এ কার্যক্রমে ডিসিরও সুনির্দিষ্ট দায়িত্ব রয়েছে। শুধু পুলিশ আইন বা পুলিশ প্রবিধান নয়, ফৌজদারি কার্যবিধিতে জনশৃঙ্খলা রক্ষায় গুরুত্বপূর্ণ ভূমিকা ম্যাজিস্ট্রেটের। বেআইনি জনতা ছত্রভঙ্গ করা থেকে শুরু করে গণ-উপদ্রব দূরীকরণে ব্যবস্থা নেওয়ার প্রধান দায়িত্ব ম্যাজিস্ট্রেটের। এমনকি আইনশৃঙ্খলা রক্ষার কাজে জেলায় সামরিক বাহিনী তলবের ক্ষমতাও ফৌজদারি কার্যবিধিমতে জেলা ম্যাজিস্ট্রেটের দায়িত্বের অংশ। আধা সামরিক বাহিনী নিয়োগের বিষয়েও একই সমীকরণ কাজ করে। শুধু পুলিশ আইন বা ফৌজদারি কার্যবিধি নয়, অস্ত্র আইনসহ জনশৃঙ্খলাসংক্রান্ত বহুবিধ আইনে জেলা ম্যাজিস্ট্রেটের মুখ্য ভূমিকা রয়েছে। সুতরাং, সংগতভাবে সব দিক বিবেচনা করে ডিসিকে আইনশৃঙ্খলা কমিটির সভাপতি রাখা অযৌক্তিক বলা যাবে না। এখানে বিশেষভাবে উল্লেখ্য, ফৌজদারি কার্যববিধির ১০ ধারায় জেলা ম্যাজিস্ট্রেটকে জেলার নির্বাহী ক্ষমতা প্রয়োগের প্রধান কর্মকর্তা বলে উল্লেখ করা হয়েছে। এরপর আলোচনা করা যেতে পারে মোবাইল কোর্ট পরিচালনা করার জন্য এসপিদের অধীনে ম্যাজিস্ট্রেট ন্যস্ত করার বিষয়টি। বর্তমানে চলমান এসব আদালতের আইনি উৎস ২০০৯ সালের মোবাইল কোর্ট আইন। এ আইন বিচার বিভাগ পৃথক্করণের পরে জারি করা একটি অধ্যাদেশকে প্রতিস্থাপন করেছে। আইনটির প্রয়োগ ভেজালবিরোধী অভিযান, বাল্যবিবাহ, ইভ টিজিং রোধ ইত্যাদি ক্ষেত্রে যথেষ্ট ফলপ্রসূ বলে প্রশংসিত হচ্ছে। পাশাপাশি ‘রাজনৈতিক কর্মসূচি’ চলাকালে হিংসাশ্রয়ী ও ধ্বংসাত্মক কার্যকলাপের জন্য ধৃত অপরাধীদের তাৎক্ষণিক শাস্তি দেওয়ার সুফলও লক্ষণীয় হচ্ছে। পাশাপাশি ক্ষেত্রবিশেষে এর অপপ্রয়োগ সমালোচিতও হচ্ছে। তবে বর্তমানে হিংসাশ্রয়ী যে কার্যক্রম চলছে, তা নিবারণে মোবাইল কোর্ট পরিচালনা জোরদার করা যেতে পারে। এসপিরা অনুরোধ করলে এটা করতে কোনো ডিসি অস্বীকৃত হবেন বা ম্যাজিস্ট্রেট দেবেন না, এমন মনে করার সুযোগই নেই। বরং অগ্রাধিকার ভিত্তিতেই দেওয়ার কথা। ভিন্ন কিছু ঘটলে এসপি ঊর্ধ্বতন কর্তৃপক্ষের দৃষ্টি আকর্ষণ করতেও পারবেন। পরিবেশ অধিদপ্তর, বিদ্যুৎ বিভাগ, ওয়াসা, রাজউক, বিমানবন্দর, সিটি করপোরেশন এমনকি র্যাব জেলা প্রশাসনের পাশাপাশি কাজ করে না। তাই সেসব সংস্থার কার্যক্রমকে গতিশীল রাখতে সংঘটিত অপরাধের দ্রুত বিচারের জন্য নির্বাহী ম্যাজিস্ট্রেট নিয়োগ দেওয়া আছে। তাঁরা প্রয়োজনমতো মোবাইল কোর্ট পরিচালনা করেন। ওই সব বিভাগ বা সংস্থা আদালতকে সহায়তা দিয়ে থাকে। উল্লেখ্য, ফৌজদারি কার্যবিধি অনুসারে জেলায় কার্যরত সব নির্বাহী ম্যাজিস্ট্রেট জেলা ম্যাজিস্ট্রেটের অধস্তন। সুতরাং, উপরিউক্ত সংস্থাগুলোতে কর্মরতদের অবস্থানও তা-ই। জেলা ম্যাজিস্ট্রেটকে তাঁদের কাজের তত্ত্বাবধান ও আইনি নির্দেশনা দেওয়ার কথা। এটি একটি দিক। অপর দিকে, ডিসি ও এসপি জেলার আইনশৃঙ্খলা রক্ষায় একই উদ্দেশ্য নিয়ে কাজ করেন। নিত্য তাঁদের যোগাযোগ। নির্বাহী ম্যাজিস্ট্রেটরাও পুলিশের সঙ্গে বিভিন্ন কাজ করছেন। সুতরাং, সেখানে এসপির অধীনে মোবাইল কোর্টের জন্য পৃথক ম্যাজিস্ট্রেট ন্যস্ত করার প্রস্তাবটি প্রাসঙ্গিক—এমনটা বলার সুযোগ নেই। যেসব বিষয় নিয়ে এ দাবিগুলো, তা পুলিশ বাহিনীর কর্তব্য সম্পাদনে কতটা সহায়ক হবে, এটা বোধগম্য নয়। কয়েক বছর যাবৎ জেলা প্রশাসন ও পুলিশের মধ্যে সমন্বয়হীনতার বিষয়টি লক্ষণীয় হচ্ছে। আবার এ–ও দেখা যায়, অনেক ক্ষেত্রে তারা বেশ গোছালোভাবে মিলেমিশে কাজ করছে। প্রকৃতপক্ষে, আইনশৃঙ্খলা রক্ষায় কার কী ভূমিকা, এটাই মূল বিতর্কের বিষয়। ডিসিকে বুঝতে হবে, আইনশৃঙ্খলা রক্ষায় তাঁরা একটি যুগবাহিত কার্যকর পদ্ধতি পরিচালনায় গুরুত্বপূর্ণ ভূমিকায় আছেন। এখানে এসপিরও ভূমিকা গুরুত্বপূর্ণ। সেই ভূমিকা পালনে তাঁকে সহায়তা করতে হবে ডিসিকে। ঠিক তেমনই আইনে ডিসির যে ভূমিকা রয়েছে, তা পালনে তিনি যেন বাধার সম্মুখীন না হন, তা নিশ্চিত করার দায়িত্ব এসপির। শাসনব্যবস্থার ভারসাম্য রাখার জন্যই এ ব্যবস্থা চালু রয়েছে। অবশ্য আইন অলঙ্ঘনীয় দলিল নয়। প্রয়োজনে এর সংশোধন হবে। নির্বাহী ম্যাজিস্ট্রেটদের পুলিশের কার্যক্রম তদারকির দায়িত্ব উপমহাদেশে শাসনব্যবস্থার ঐতিহ্য। ভারত এটাকে জোরদার করেছে। পক্ষান্তরে, পাকিস্তান ভিন্ন একটি আইন করে এটা কার্যত রদ করেছে। বলা হয়ে থাকে, এটাসহ এ ধরনের বেশ কিছু কারণে সে দেশে কার্যকর বেসামরিক শাসনব্যবস্থা একরূপ নেই বললেই চলে। পাশ্চাত্যে যেখানে শাসনব্যবস্থা ভিন্ন ধরনের, সেখানে পুলিশ স্থানীয়ভাবে নিয়োগকৃত এবং জনপ্রতিনিধিদের কাছে দায়বদ্ধ। আদালত আর নিজেদের বিভাগীয় নিয়ন্ত্রণ তো রয়েছেই। প্রকৃতপক্ষে, কাউকে নিরঙ্কুশ ক্ষমতার অধিকারী করা সুশাসনের পরিপন্থী। যার যত ক্ষমতা, তার ওপর সে অনুপাতে রাখতে হবে নিয়ন্ত্রণ। শাসনব্যবস্থায় ভারসাম্য রক্ষার্থে বর্তমান পরিপ্রেক্ষিতে এর বিকল্প নেই। আলী ইমাম মজুমদার: সাবেক মন্ত্রিপরিষদ সচিব। majumder234@yahoo.com	1
গাবতলী থেকে পুলিশি পাহারায় বাস চলেছে, যাত্রী ছিল কম রাজধানীর গাবতলী বাস টার্মিনাল থেকে পুলিশের পাহারায় গতকাল বুধবার সকালে ও রাতে উত্তরবঙ্গের পথে বাস ছাড়লেও যাত্রী কম ছিল বলে পরিবহনশ্রমিকেরা জানিয়েছেন। সকাল ১০টার দিকে প্রথম ১৪টি বাস নিয়ে উত্তরবঙ্গের বিভিন্ন জেলা অভিমুখে একটি বহর ছেড়ে যায়। বহরের সামনে ও পেছনে পুলিশের দুটি গাড়ি পাহারায় ছিল। বহরে হানিফ, শ্যামলী, নাবিল পরিবহনসহ কয়েকটি কোম্পানির বাস ছিল। রাত ১০টার দিকে পুলিশের পাহারায় আরেকটি বহরে প্রায় ৪০টি বাস ছেড়ে যায়। রাজশাহী থেকে বিকেলে পুলিশের পাহারায় ঢাকার উদ্দেশে বাস ছেড়েছে বলে রাজশাহীর নিজস্ব প্রতিবেদক জানিয়েছেন। মঙ্গলবার গাবতলী বাস টার্মিনালে উত্তরবঙ্গের ১৬ জেলার বাসমালিক ও শ্রমিকদের বৈঠকে পুলিশের পাহারায় বাস চালানোর সিদ্ধান্ত হয়। বৈঠকে নৌপরিবহনমন্ত্রীসহ কয়েকজন মন্ত্রী উপস্থিত ছিলেন। পুলিশের পাহারায় সকালে বাস নিয়ে রওনা হওয়া এক চালক বলেন, বাসগুলো ছেড়েছে গড়ে ১০ জন যাত্রী নিয়ে। শ্যামলী পরিবহনের স্বত্বাধিকারী রমেশ চন্দ্র ঘোষ বলেন, সকালে বগুড়া, কুষ্টিয়া ও পাবনার পথে তিনটি বাস গেছে। সেগুলো ফিরে এসেছে রাতে। তবে যাত্রীর সংখ্যা কম ছিল। যাত্রীদের পেট্রলবোমা থেকে কিছুটা সুরক্ষার জন্য বাসের জানালা বন্ধ রাখা এবং জানালায় মোটা পর্দা লাগিয়ে টেনে রাখার পরামর্শ দিয়ে চিঠি দিয়েছে সড়ক পরিবহন সমিতি। সমিতির মহাসচিব খন্দকার এনায়েত উল্লাহ বলেন, পেট্রলবোমা বাসের কাচ ভেঙে ভেতরে প্রবেশ করেই যাত্রীদের গায়ে পড়ছে। এতে হতাহতের সংখ্যা বেড়ে যাচ্ছে। মোটা পর্দা টেনে রাখলে কাচ ভেঙে পর্দায় পড়বে। এতে কিছুটা হলেও যাত্রীরা সময় পাবেন বুঝে উঠে বেরিয়ে যাওয়ার। এ জন্য গতকাল সারা দেশের বাসমালিকদের এই পরামর্শ দিয়ে চিঠি দেওয়া হয়েছে।	1
আলোচনায় গুলি বিএনপির নেতৃত্বাধীন ২০-দলীয় জোটের টানা অবরোধ শুরুর পর থেকে চলছে নৃশংস সহিংসতা, ঘটছে একের পর এক প্রাণহানি। এসব ঘটনা প্রতিরোধে অস্ত্র ব্যবহারের কথা বলে বিভিন্ন সময় আলোচনায় এসেছেন সরকার ও আইনশৃঙ্খলা রক্ষাকারী বাহিনীর শীর্ষস্থানীয় কর্মকর্তা, প্রভাবশালী নেতারা। তাঁদের মতে, এতে নাশকতা বন্ধ হবে যদি দেখা যায়, গাড়িতে কেউ এ রকম বোমা মারছে সাথে সাথে গুলি মাহবুবে আলম, অ্যাটর্নি জেনারেল, ৪ ফেব্রুয়ারি, ঢাকায় আইনশৃঙ্খলা রক্ষাকারী বাহিনী প্রথমে লাঠি দিয়ে মোকাবিলা করবে। পরে পায়ে গুলি করবে। পায়ে গুলিতে কাজ না হলে পরিস্থিতি বুঝে বুকে গুলি করবে মঈন উদ্দীন খান বাদল জাসদের কার্যকরী সভাপতি, ১৩ জানুয়ারি, ঢাকায় কেউ যদি নাশকতার ঘটনা ঘটায়, সঙ্গে সঙ্গে পুলিশ তাকে গুলি করবে। একই কাজ বিজিবি ও র‍্যাব করবে এম হাফিজ আক্তার চট্টগ্রাম জেলা পুলিশ সুপার, ১৮ জানুয়ারি, চট্টগ্রামে একটি লাশ পড়লে এর পরিবর্তে দুটি লাশ ফেলে দেওয়ার ক্ষমতা পুলিশের আছে শফিকুল ইসলাম পুলিশের ডিআইজি চট্টগ্রাম রেঞ্জ, ৪ ফেব্রুয়ারি কুমিল্লার চৌদ্দগ্রামে অপরাধ দমন করতেই সরকার আইনশৃঙ্খলা বাহিনীর হাতে অস্ত্র দিয়েছে, ‘হা-ডু-ডু খেলার’ জন্য নয় বেনজীর আহমেদ র‍্যাবের মহাপরিচালক ২৫ জানুয়ারি খুলনা র‍্যাব-৬ কার্যালয়ে</news গাইবান্ধায় বাসে পেট্রলবোমায় চারজন নিহত গাইবান্ধায় গতকাল শুক্রবার রাতে পুলিশি পাহারায় যাত্রা করা একটি বাস পেট্রলবোমা হামলার শিকার হয়েছে। জেলা শহরের কাছে পল্লী বিদ্যুৎ কার্যালয়ের সামনের সড়কে এ ঘটনা ঘটে। রাত সাড়ে ১২টায় এই প্রতিবেদন লেখা পর্যন্ত শিশুসহ চার যাত্রী নিহত হয়েছেন। তাৎক্ষণিকভাবে নিহত ব্যক্তিদের পরিচয় জানা যায়নি। পুলিশ ও চিকিৎসক সূত্রে জানা যায়, জেলার সুন্দরগঞ্জ উপজেলার সীচা থেকে গতকাল রাত নয়টার দিকে নীপু পরিবহনের একটি বাস ৫০-৬০ জন যাত্রী নিয়ে ঢাকার উদ্দেশে রওনা হয়। রাত ১১টার দিকে গাইবান্ধা-পলাশবাড়ী সড়কের পল্লী বিদ্যুৎ কার্যালয়ের সামনে দুর্বৃত্তরা বাসটিতে পেট্রলবোমা ছোড়ে। এতে বাসটিতে আগুন ধরে যায়। আগুনে পুড়ে ঘটনাস্থলেই চারজন যাত্রী মারা যান। দগ্ধ হন আরও অন্তত ৩০ জন। তাঁদের গাইবান্ধা সদর হাসপাতালে নেওয়া হয়। এঁদের মধ্যে গুরুতর অবস্থায় সাতজনকে রংপুর মেডিকেল কলেজ হাসপাতাল এবং বগুড়া শহীদ জিয়াউর রহমান মেডিকেল কলেজ হাসপাতালে পাঠানো হয়েছে। দগ্ধ এক যাত্রী জানান, গতকাল রাতে পুলিশি পাহারায় সুন্দরগঞ্জ থেকে ২০-২৫টি বাস গন্তব্যের উদ্দেশে যাত্রা করে। সামনে ছিল পুলিশের গাড়ি। তিনি ছিলেন পাঁচ নম্বর গাড়িটিতে। গাইবান্ধা শহরের কাছের সড়কে এই বাসটি দুর্বৃত্তদের পেট্রলবোমা হামলার শিকার হয়। এর আগে গতকাল সকালে গাইবান্ধার পলাশবাড়ী উপজেলার সবরিতলা এলাকায় গাইবান্ধা-পলাশবাড়ী সড়কে সিমেন্টবোঝাই দুটি ট্রাকে আগুন দেয় অবরোধকারীরা। এতে ট্রাক দুটির সামনের অংশ পুড়ে গেলেও কেউ আহত হননি। এ ছাড়া ফেনীর রামপুর এলাকায় গতকাল সকালে ঢাকা থেকে চট্টগ্রামগামী একটি কাভার্ড ভ্যানে পেট্রলবোমা ছোড়ে অবরোধকারীরা। এতে চালকের সহকারী বাচ্চু হাওলাদার (২৮) দগ্ধ হন।	1
জামায়াত-শিবিরের তিনজন নিহত পুলিশের গুলি ও ‘বন্দুকযুদ্ধের’ তিনটি ঘটনায় ২৪ ঘণ্টার মধ্যে নিহত হয়েছেন তিনজন। গুলিবিদ্ধ হয়েছেন আরও তিনজন। নিহত ব্যক্তিদের মধ্যে একজন রাজশাহী বিশ্ববিদ্যালয় শাখা ছাত্রশিবিরের নেতা, একজন জামায়াতে ইসলামীর কর্মী ও অন্যজন কুমিল্লার চৌদ্দগ্রাম উপজেলা ছাত্রশিবিরের সভাপতি। এ নিয়ে গত ২১ দিনে রাজধানীসহ বিভিন্ন স্থানে র্যাব, গোয়েন্দা পুলিশের (ডিবি) সঙ্গে ‘বন্দুকযুদ্ধ’ ও পুলিশের গুলিতে ১৪ জন নিহত হলেন। প্রতিটি ঘটনাতেই নিহত ব্যক্তিদের স্বজন বা তাঁদের দলের তরফে এগুলোকে পুলিশের নাটক সাজিয়ে হত্যাকাণ্ড বলে অভিযোগ করা হয়েছে। বিএনপির নেতৃত্বাধীন ২০-দলীয় জোটের টানা অবরোধ-হরতাল কর্মসূচির আগে পুলিশ-র্যাবের সঙ্গে ‘বন্দুকযুদ্ধে’ কেউ মারা গেলে সংশ্লিষ্ট দপ্তর থেকে গণমাধ্যমে সংবাদ বিজ্ঞপ্তি পাঠানো হলেও এখন আর তা করা হয় না। এদিকে রাজশাহী বিশ্ববিদ্যালয় ছাত্রশিবিরের নেতা নিহত হওয়ার প্রতিবাদে রাজশাহী বিভাগের আট জেলায় আগামীকাল রোববার সকাল ছয়টা থেকে ৪৮ ঘণ্টার হরতাল ডেকেছে ছাত্রশিবির। রাজশাহীতে শিবির নেতা নিহত: রাজশাহীতে পুলিশের গুলিতে নিহত হয়েছেন রাজশাহী বিশ্ববিদ্যালয় ছাত্রশিবিরের তথ্যবিষয়ক সম্পাদক শাহবুদ্দিন (২২)। গুলিবিদ্ধ হয়েছেন আরও দুই শিবির নেতা। নগরের মতিহার থানার কাটাখালী শমসাদিপুর এলাকায় গত বৃহস্পতিবার দিবাগত রাতে এ ঘটনা ঘটেছে। শাহবুদ্দিন রাজশাহী বিশ্ববিদ্যালয়ের ক্রপস সায়েন্স অ্যান্ড টেকনোলজি বিভাগের চতুর্থ বর্ষের ছাত্র ছিলেন। আহত ব্যক্তিরা হলেন রাজশাহী বিশ্ববিদ্যালয়ের হবিবুর রহমান হল শাখা ছাত্রশিবিরের সভাপতি হাবিবুর রহমান ও বিনোদপুর এলাকার আবাসিক সভাপতি মফিজুর রহমান। হাবিব বিশ্ববিদ্যালয়ের ফলিত গণিত বিভাগের চতুর্থ বর্ষের ও মফিজুর আরবি বিভাগের চতুর্থ বর্ষের ছাত্র। মহানগর ডিবি পুলিশের সহকারী কমিশনার ইফতে খায়ের আলমের ভাষ্যমতে, নাশকতাকারীদের ধরতে রাত একটার দিকে পুলিশের একটি দল শমসাদিপুর এলাকায় অভিযান চালায়। এ সময় ওত পেতে থাকা ছাত্রশিবিরের নেতা-কর্মীরা পুলিশের গাড়িতে হাতবোমার হামলা চালান। আত্মরক্ষার্থে পুলিশও গুলি চালায়। তখন গুলিবিদ্ধ হন তিন নেতা। তাঁদের আটক করে রাজশাহী মেডিকেল কলেজ হাসপাতালে নেওয়ার পর শাহবুদ্দিনকে চিকিৎসক মৃত ঘোষণা করেন। রাজশাহী মহানগর ছাত্রশিবির দাবি করেছে, দাওয়াত খেয়ে মোটরসাইকেলে করে ফেরার পথে পুলিশ শাহবুদ্দিনকে গুলি করে হত্যা করেছে। আহত হাবিবুর বলেন, রাত নয়টার দিকে তাঁরা মোটরসাইকেলে পবার হরিয়ান এলাকা থেকে বিশ্ববিদ্যালয়ে ফিরছিলেন। একটি মোটরসাইকেলে তিনজনকে দেখে পুলিশ তাঁদের আটকে কাটাখালী ফাঁড়িতে নিয়ে যায়। রাত ১২টার পর সবার চোখ বেঁধে অজ্ঞাত স্থানে নিয়ে মাটিতে ফেলে গুলি করে। হাবিবের দাবি, তাঁর ডান পায়ে পুলিশ গুলি করে। তবে সেটি জিনসের প্যান্ট ছিদ্র করে বেরিয়ে যায়। অাহত আরেক নেতা মফিজুর দুই হাঁটুর নিচে গুলিবিদ্ধ হয়েছেন। গতকাল দুপুরে তাঁর অস্ত্রোপচার করা হয়। তিনিও ঘটনার একই বর্ণনা দেন। কুমিল্লায় শিবির নেতা নিহত: কুমিল্লার চৌদ্দগ্রাম উপজেলা ছাত্রশিবিরের সভাপতি সাহাব উদ্দিন পাটোয়ারী (২৫) পুলিশের সঙ্গে ‘বন্দুকযুদ্ধে’ নিহত হয়েছেন। গতকাল শুক্রবার ভোরে চৌদ্দগ্রামের শামুকসার নাভানা প্রকল্পের সামনে এ ঘটনা ঘটে। সাহাব উদ্দিন কুমিল্লা ভিক্টোরিয়া সরকারি কলেজের হিসাববিজ্ঞান বিভাগের তৃতীয় বর্ষের ছাত্র ছিলেন। তাঁর বাড়ি চৌদ্দগ্রাম পৌরসভার চান্দিশকরা এলাকায়। কুমিল্লা জেলা পুলিশের বিশেষ শাখার কর্মকর্তা মাহবুবুর রহমানের ভাষ্য, গতকাল ভোর সাড়ে চারটার দিকে ঢাকা-চট্টগ্রাম মহাসড়কের শামুকসার এলাকায় পুলিশ টহল দিচ্ছিল। তখন মহাসড়কে নাশকতা সৃষ্টির জন্য ওত পেতে থাকা অন্তত ২০ জনের একটি সন্ত্রাসী দল পুলিশকে লক্ষ্য করে পেট্রলবোমা ছোড়ে। পুলিশ পাল্টা গুলি ছোড়ে। দুপক্ষের গোলাগুলিতে সাহাব উদ্দিন গুলিবিদ্ধ হন। কুমিল্লা মেডিকেল কলেজ হাসপাতালে নেওয়ার পর চিকিৎসক তাঁকে মৃত ঘোষণা করেন। এদিকে সকালে ভাইয়ের মৃত্যুর খবর পেয়ে সাহাব উদ্দিনের বোন ফারজানা আক্তার হাসপাতালে ছুটে যান। ভাইয়ের লাশ দেখে কান্নায় ভেঙে পড়ে বলেন, ‘আমার ভাইকে বৃহস্পতিবার বিকেলে সাদা পোশাকধারী একদল পুলিশ চৌদ্দগ্রাম পৌরসভার চান্দিশকরা নিজ বাড়ি থেকে তুলে নিয়ে যায়। এরপর আমরা আজ তাঁর মারা যাওয়ার খবর পাই।’ পুলিশ বলেছে, গত সোমবার চৌদ্দগ্রামে যাত্রীবাহী বাসে পেট্রলবোমা হামলার ঘটনার মামলার ৮ নম্বর আসামি ছিলেন সাহাব উদ্দিন। যশোরে জামায়াত কর্মী নিহত: যশোরে পুলিশের গুলিতে শহিদুল ইসলাম (৩০) নামে জামায়াতের একজন কর্মী নিহত হয়েছেন। বৃহস্পতিবার দিবাগত রাত তিনটার দিকে যশোর-খুলনা মহাসড়কের ক্ষণিকা পিকনিক কর্নার এলাকায় এ ঘটনা ঘটে। শহিদুল সাতক্ষীরা সদর উপজেলার কাশিমপুর গ্রামের নুর আলী সানার ছেলে ও সাতক্ষীরা সদর আসনের জামায়াতের সাবেক সাংসদ আবদুল খালেকের ভাগনে। যশোরের অতিরিক্ত পুলিশ সুপার (এএসপি) কে এম আরিফুল হকের ভাষ্যমতে, পুলিশের একটি দল ওই দিন মধ্যরাতে ক্ষণিকা পিকনিক কর্নার এলাকায় খুলনাগামী একটি মাইক্রোবাসকে থামতে বলে। কিন্তু গাড়িটি না থামিয়ে ভেতর থেকে পুলিশকে লক্ষ্য করে বোমা ও গুলি ছোড়া হয়। পুলিশও পাল্টা গুলি ছোড়ে। পরে একজনকে আহত অবস্থায় ২৫০ শয্যার হাসপাতালে নেওয়ার পথে তিনি মারা যান। অন্যরা পালিয়ে যান। আরিফুল হক দাবি করেন, শহিদুল ও তাঁর সহযোগী আবদুল মজিদকে শার্শা উপজেলার একটি গ্রাম থেকে বুধবার রাতে আটক করা হয়েছিল। বৃহস্পতিবার বিকেলে আদালতে নেওয়ার পথে পালিয়ে যান তাঁরা। দুজনকে ধরতে যশোর ও আশপাশের জেলায় তল্লাশিচৌকি বসানো হয়। এরই মধ্যে শহিদুল ‘বন্দুকযুদ্ধে’ নিহত হন। আর আবদুল মজিদ সাতক্ষীরায় পুলিশের হাতে গুলিবিদ্ধ অবস্থায় ধরা পড়েছেন। তবে শহিদুলের পরিবার অভিযোগ করেছে, পুলিশ ধরে নিয়ে গিয়ে তাঁকে হত্যা করেছে। শহিদুলের ভাতিজা ইমরান হোসেন সাংবাদিকদের বলেন, ‘গত বছর আনোয়ারুল ইসলাম নামে আরেক চাচাও পুলিশের গুলিতে মারা যান। তিনি সাতক্ষীরা সদর উপজেলার আগরদাঁড়ি ইউনিয়ন পরিষদের চেয়ারম্যান ছিলেন।’ সাতক্ষীরায় ছাত্রদল নেতা গুলিবিদ্ধ: সাতক্ষীরার কলারোয়া পৌর ছাত্রদলের সভাপতি আবদুল মুজিদ (৩৭) পুলিশের গুলিতে আহত হয়েছেন। বৃহস্পতিবার দিবাগত রাত একটার দিকে উপজেলার তুলসীডাঙ্গা এলাকায় এ ঘটনা ঘটে। তাঁকে সাতক্ষীরা সদর হাসপাতালে ভর্তি করা হয়েছে। সাতক্ষীরা পুলিশ সুপার দপ্তরের তথ্য কর্মকর্তা কামাল হোসেনের ভাষ্য, সাতক্ষীরা-যশোর মহাসড়কের ঠাকুরবাড়ি নামক স্থানে ওই দিন রাতে সন্ত্রাসীদের ধরতে অভিযান চালায় পুলিশ। এ সময় ওত পেতে থাকা সন্ত্রাসীরা পুলিশের ওপর গুলি ও ককটেল ছোড়ে। পুলিশও পাল্টা গুলি চালায়। পরে ঘটনাস্থল থেকে মুজিদকে গুলিবিদ্ধ অবস্থায় গ্রেপ্তার করা হয়। তবে মুজিদের মা রহিমা খাতুন বলেন, তাঁর ছেলেকে যশোরের শার্শা উপজেলার গোগা এলাকা থেকে পুলিশ গত বুধবার সন্ধ্যায় গ্রেপ্তার করে। বৃহস্পতিবার রাতে তাঁকে গুলি করে আহত করে পুলিশ।	1
ভুল চিকিৎসায় রোগীর মৃত্যুর অভিযোগ, ভাঙচুর হাসপাতালে ভুল চিকিৎসায় রোগীর মৃত্যুর অভিযোগ তুলে সিলেটে বেসরকারি একটি হাসপাতালে ভাঙচুর চালিয়েছেন স্বজনেরা। গত বৃহস্পতিবার নগরের পুরান লেন এলাকার সিলেট ডায়াবেটিক হাসপাতালে এ ঘটনা ঘটে। হাসপাতাল সূত্রে জানা গেছে, সিলেটের দক্ষিণ সুরমা বদিকোনা গ্রামের লিজা বেগম (২০) নামের এক তরুণীর ব্রেস্ট টিউমার অপসারণ করতে হাসপাতালে ভর্তি করা হয়। অস্ত্রোপচারের জন্য বিকেল পাঁচটায় তাঁকে অস্ত্রোপচারকক্ষে নেওয়া হয়। অস্ত্রোপচারের আগ মুহূর্তে রোগীর অবস্থা খারাপ হয়ে পড়লে সন্ধ্যার দিকে তাঁকে অচেতন অবস্থায় আরেকটি বেসরকারি হাসপাতালে নেওয়া হয়। সেখানেই তিনি মারা যান। মৃত্যুর খবরে লিজার আত্মীয় পরিচয় দিয়ে রাত আটটার দিকে একদল লোক ডায়াবেটিক হাসপাতালে গিয়ে চিকিৎসকের ওপর চড়াও হন। তাঁরা চিকিৎসায় ভুলের কারণে রোগীর মৃত্যু হয়েছে অভিযোগ তুলে কর্তব্যরত চিকিৎসকের কক্ষ, অস্ত্রোপচারকক্ষ, একটি কেবিন, হাসপাতালের ফার্মেসি ও ডায়ালাইসিস ইউনিটে ভাঙচুর চালান। বাধা দিলে মারধরের শিকার হন চিকিৎসক শিহার উদ্দিন, সেবিকা লাভলী দেসহ দুই নিরাপত্তাকর্মী। খবর পেয়ে সিলেট কোতোয়ালি থানার ওসি আসাদুজ্জামানের নেতৃত্বে পুলিশের একটি দল সেখানে গিয়ে পরিস্থিতি নিয়ন্ত্রণে আনে। হাসপাতালের তত্ত্বাবধায়ক এ জেড মাহবুব আহমদ জানিয়েছেন, ভাঙচুরে হাসপাতালের প্রায় ৫০ লাখ টাকার ক্ষতি হয়েছে। তিনি জানান, চিকিৎসাধীন রোগীর মৃত্যু দুঃখজনক। পরবর্তী সময়ে যা ঘটল, সেটিও দুঃখজনক। চিকিৎসার ভুল অভিযোগ যথাযথভাবে জানালে তদন্ত করে ব্যবস্থা নেওয়া যেত। কিন্তু তা না করে এ রকম ঘটনা ঘটানোয় হাসপাতাল কর্তৃপক্ষ বিষয়টি আইনি প্রতিকারে থানায় লিখিত অভিযোগ দিয়েছে। পাশাপাশি ঘটনা খতিয়ে দেখতে একটি তদন্ত কমিটিও গঠন করা হয়েছে।	1
আইএসের বিরুদ্ধে জর্ডানের ব্যাপক বিমান হামলা শুরু ইরাকে জঙ্গিগোষ্ঠী ইসলামিক স্টেটের (আইএস) অবস্থানের বিরুদ্ধে গত বৃহস্পতিবার থেকে বড় পরিসরে বিমান হামলা শুরু করেছে জর্ডান। দেশটির একজন পাইলটকে আইএস আগুনে পুড়িয়ে নির্মমভাবে হত্যা করার পর এ পদক্ষেপ এল। জর্ডানের পররাষ্ট্রমন্ত্রী বলেছেন, ‘প্রতিশোধ নেওয়া কেবল শুরু।’ খবর বিবিসি ও আল-জাজিরার। যুক্তরাষ্ট্রের নেতৃত্বাধীন আইএসবিরোধী আন্তর্জাতিক জোটের অন্যতম সদস্য জর্ডান। জোট গঠনের পর থেকেই দেশটি আইএসবিরোধী বিমান হামলায় অংশ নিয়ে আসছে। এতদিন তা কেবল সিরিয়ার মধ্যেই সীমাবদ্ধ ছিল। তবে পররাষ্ট্রমন্ত্রী নাসের জুদাহ বলছেন, বিমান হামলা এখন ইরাকেও সম্প্রসারিত হলো। সিএনএনকে দেওয়া এক সাক্ষাৎকারে তিনি বলেন, জর্ডান ‘যা কিছু আছে, তার সব নিয়ে’ আইএসের পিছু নেবে। জর্ডানের একটি যুদ্ধবিমান গত ডিসেম্বর মাসের শেষের দিকে সিরিয়ায় আইএসের অবস্থানে বোমাবর্ষণ করতে গিয়ে বিধ্বস্ত হয়। পাইলট মোয়াজ আল-কাসাবে আইএস জঙ্গিদের হাতে ধরা পড়েন। জঙ্গি সংগঠনটি গত ৩ ফেব্রুয়ারি একটি ভিডিও প্রকাশ করে, যাতে আল-কাসাবেকে পুড়িয়ে মারার দৃশ্য দেখানো হয়। বৃহস্পতিবার ইরাকে আইএসের অবস্থানগুলোতে বোমা ফেলে ফিরে আসার পর জর্ডানের যুদ্ধবিমানগুলোকে আল-কাসাবের গ্রামের বাড়ির ওপর চক্কর দিতে দেখা যায়। কাকতালীয়ভাবে একই সময়ে কাসাবের বাড়িতে গিয়েছিলেন জর্ডানের বাদশাহ দ্বিতীয় আবদুল্লাহ। তিনি আল-কাসাবের পরিবারের সদস্যদের সঙ্গে সাক্ষাৎ করেন। বাদশাহ আগেই ঘোষণা দিয়েছেন, আল-কাসাবে হত্যার শোধ নিতে তিনি আইএসবিরোধী অভিযান জোরদার করবেন। পৃথক আরেক সাক্ষাৎকারে জর্ডানের পররাষ্ট্রমন্ত্রী নাসের জুদাহ বলেন, ‘আমরা বলেছি, আমরা বিষয়টাকে সর্বাত্মকভাবে নিতে যাচ্ছি। তারা (আইএস) যেখানেই থাকুক, আমরা তাদের পিছু নিতে যাচ্ছি। আমরা তা-ই করছি।’ মন্ত্রী জানান, নতুন বিমান হামলাগুলোর লক্ষ্যবস্তু ছিল আইএসের প্রশিক্ষণশিবির ও অস্ত্রভান্ডার। ইরাকের পাশাপাশি সিরিয়ায় বিভিন্ন লক্ষ্যবস্তুতেও আঘাত হানা হয়েছে বলে তিনি উল্লেখ করেন। বিমান হামলার বিষয়ে জর্ডানের সেনাবাহিনী একটি বিবৃতি দিয়েছে। এতে বলা হয়েছে, ‘কয়েক ডজন যুদ্ধবিমান’ এই অভিযানে অংশ নিয়েছে। সেনাবাহিনীও জানায়, আইএসের যেসব লক্ষ্যবস্তুতে আঘাত হানা হয়েছে, তার মধ্যে ছিল বিভিন্ন প্রশিক্ষণশিবির ও অস্ত্রের ভান্ডার। এদিকে বৃহস্পতিবার জর্ডান সরকার একজন জঙ্গিনেতাকে মুক্তি দিয়েছে। আবু মোহাম্মদ আল-মাকদিসি নামের ওই ব্যক্তি লেখালেখির মাধ্যমে ইরাকি আল-কায়েদার সদস্যদের অনুপ্রাণিত করেছিলেন। অতীতে আইএসকে ‘পথভ্রষ্ট সংগঠন’ বলে আখ্যায়িত করেছিলেন মাকদিসি। অনলাইনে জিহাদি মতবাদ ছড়ানোর অভিযোগে ২০১৪ সালে তাঁকে গ্রেপ্তার করা হয়।	1
এমন অসহিষ্ণুতা দেখলে গান্ধী আঘাত পেতেন মার্কিন প্রেসিডেন্ট বারাক ওবামা গত বৃহস্পতিবার বলেছেন, ভারতের সাম্প্রতিক ধর্মীয় ‘অসহিষ্ণুতার’ ঘটনাগুলো দেখলে দেশটির স্বাধীনতা আন্দোলনের নেতা মহাত্মা গান্ধী আঘাত পেতেন। যুক্তরাষ্ট্রের রাজধানী ওয়াশিংটন ডিসিতে আয়োজিত বার্ষিক ‘ন্যাশনাল প্রেয়ার ব্রেকফাস্ট’ অনুষ্ঠানে ওবামা এ মন্তব্য করেন। খবর আইএএনএস, এএফপি ও রয়টার্সের। অনুষ্ঠানে বক্তব্যে গত মাসে ভারত সফর করা ওবামা বলেন, ‘দেশটি অবিশ্বাস্য, সুন্দর এবং অসামান্য বৈচিত্র্যে ভরপুর। কিন্তু সেখানে গত কয়েক বছরে সব ধর্মীয় সম্প্রদায়ই কখনো কখনো ভিন্ন ধর্মে বিশ্বাসী মানুষের আক্রমণের শিকার হয়েছে। ...এগুলো অসহিষ্ণু কার্যকলাপ, যা ভারতের স্বাধীনতায় অবদান রাখা গান্ধীজিকে আহত করত।’ ওবামা আরও বলেন, মানুষের ইতিহাসে মানবতা বারবার প্রশ্নবিদ্ধ হয়েছে। তাঁর দেশেও (যুক্তরাষ্ট্র) দাসপ্রথা এবং রাষ্ট্রীয় ও স্থানীয় আইনে বর্ণবাদী বৈষম্যকে ধর্মের নামে প্রায়ই সমর্থনযোগ্য বিবেচনা করা হতো। গত মাসের শেষ দিকে ভারত সফরের সময় এক ভাষণে ধর্মীয় সহিষ্ণুতা ও স্বাধীনতার পক্ষে কথা বলেছিলেন ওবামা। তবে ক্ষমতাসীন বিজেপিকে উদ্দেশ করে তিনি ওই বক্তব্য দিয়েছেন বলে যে অভিযোগ উঠেছে, তা জোরালোভাবে খণ্ডন করেছে হোয়াইট হাউস। ওবামা-দালাই লামা কথা হয়নি: চীনের স্বশাসিত অঞ্চল তিব্বতের নির্বাসিত আধ্যাত্মিক নেতা দালাই লামাও বৃহস্পতিবারের ওই প্রার্থনা অনুষ্ঠানে উপস্থিত ছিলেন। সেখানে ওবামার সঙ্গে তাঁর দেখা হলেও আনুষ্ঠানিক কথাবার্তা হয়নি। কিন্তু এটুকুতেই চরম ক্ষোভ প্রকাশ করে চীন বলেছে, এমন কাজ তাদের ‘অভ্যন্তরীণ বিষয়ে নাক গলানো’র সমতুল্য। দালাই লামা ধর্মীয় ছদ্মবেশের আড়ালে চীনবিরোধী বিচ্ছিন্নতাবাদী কর্মকাণ্ডে লিপ্ত বলে চীন অভিযোগ করে থাকে। খ্রিষ্টানদের বিক্ষোভ: ভারতের ধর্মীয় সহিষ্ণুতা পরিস্থিতি নিয়ে মার্কিন প্রেসিডেন্টের এ ধরনের উদ্বেগ প্রকাশের প্রেক্ষাপটে গির্জায় হামলার প্রতিবাদে কয়েক হাজার খ্রিষ্টান বৃহস্পতিবার নয়াদিল্লিতে বিক্ষোভ প্রদর্শন করেন। রাজধানীতে একের পর গির্জায় হামলার পরও সরকার নিষ্ক্রিয় রয়েছে—এই অভিযোগ তুলে তাঁরা প্রতিবাদ করেন। এ সময় কয়েক শ বিক্ষোভকারীকে গ্রেপ্তার করে পুলিশ। নয়াদিল্লিতে গত দুই মাসে পাঁচটি গির্জায় হামলা চালিয়ে ভাঙচুরসহ বিভিন্নভাবে ধর্মীয় স্থানের পবিত্রতা নষ্ট করা হয়।	1
পাবনায় বোমা বানাতে গিয়ে বিস্ফোরণ একজন নিহত পাবনা সদর উপজেলার আতাইকুলা থানার ধর্মগ্রামে গতকাল শুক্রবার দুপুরে বোমা বানাতে গিয়ে বিস্ফোরণে মঙ্গল প্রামাণিক (৩৮) নামের এক ব্যক্তি নিহত হয়েছেন। এ ঘটনায় আহত রাশিদুল ইসলামসহ (২২) তিনজনকে আটক করেছে পুলিশ। পুলিশ ও স্থানীয় এলাকাবাসী সূত্রে জানা যায়, গতকাল বেলা আড়াইটার দিকে কয়েকজন যুবক গ্রামের রুবেল হোসেনের মাছের খামারে একটি ঘরে বসে বোমা তৈরি করছিলেন। এ সময় বিকট শব্দে একটি বোমার বিস্ফোরণ ঘটলে মঙ্গল প্রামাণিকের দুই হাতের কবজি উড়ে যায়। পায়ে আঘাত পেয়ে রাশিদুল ইসলাম আহত অবস্থায় অন্যদের নিয়ে পালিয়ে যান। পরে স্থানীয় ব্যক্তিরা ঘটনাস্থলে গিয়ে রক্তাক্ত অবস্থায় মঙ্গল প্রামাণিককে উদ্ধার করে পাবনা জেনারেল হাসপাতালে ভর্তি করেন। বিকেল সাড়ে চারটার দিকে তিনি মারা যান। পাবনা জেনারেল হাসপাতালের জরুরি বিভাগের দায়িত্বরত চিকিৎসক জিয়াউল কাজিম খান জানান, মঙ্গলের ডান হাতের কবজি ও বাঁ হাতের চারটি আঙুল বিচ্ছিন্ন হওয়ায় প্রচুর রক্তক্ষরণ হচ্ছিল। তাঁর মুখেও আঘাত লেগেছিল। ঘটনার সত্যতা নিশ্চিত করে আতাইকুলা থানার উপপরিদর্শক (এসআই) মনির হোসেন বলেন, খবর পেয়ে ঘটনাস্থলসহ আশপাশ এলাকায় অভিযান চালানো হয়। অভিযানে আহত রাশিদুল ইসলামসহ তিনজনকে আটক করা হয়েছে। আটক ব্যক্তিদের কাছ থেকে বেশ কিছু গানপাউডার পাওয়া গেছে। পাবনার পুলিশ সুপার মিরাজ উদ্দিন আহম্মেদ বলেন, নিহত ও আহত দুই ব্যক্তিই চরমপন্থী সংগঠনের সদস্য। ধারণা করা হচ্ছে, নাশকতার উদ্দেশ্যে তাঁরা বোমা তৈরি করছিলেন।	1
যত্রতত্র পেট্রল বিক্রি বন্ধে অভিযান কুষ্টিয়া, নাটোরের গুরুদাসপুর ও নেত্রকোনার পূর্বধলায় যত্রতত্র পেট্রল বিক্রি বন্ধে অভিযান শুরু করা হয়েছে। গত বুধ ও বৃহস্পতিবার এই অভিযান চালানো হয়। কুমিল্লায় পেট্রল, অকটেন ও ডিজেল খুচরা বিক্রি না করার জন্য জেলা প্রশাসনের পক্ষ থেকে ফিলিং স্টেশন মালিকদের নির্দেশনা দেওয়া হয়েছে। প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর: গুরুদাসপুর (নাটোর): গুরুদাসপুর শহরের চাঁচকৈড় বাজারে সহকারী কমিশনার (ভূমি) মো. মোবারক হোসেনের নেতৃত্বে বৃহস্পতিবার অভিযান চালানো হয়। উপজেলা নির্বাহী কর্মকর্তা (ইউএনও) মোছা. ইয়াসমিন আক্তার বলেন, সরকারি প্রজ্ঞাপনের ভিত্তিতে খুচরা পেট্রল বিক্রি বন্ধে গত ৩১ জানুয়ারি উপজেলার বাসিন্দাদের নিয়ে সচেতনতা সভা করা হয়। কেন্দুয়া (নেত্রকোনা): নেত্রকোনার পূর্বধলা উপজেলায় অবৈধভাবে পেট্রল বিক্রির অপরাধে আল-আমিন নামের একজন জ্বালানি বিক্রেতাকে ১০ হাজার টাকা জরিমানা করেছেন ভ্রাম্যমাণ আদালত। বুধবার বিকেলে উপজেলা সদরে অভিযান চালিয়ে তাঁকে এ অর্থদণ্ড দেওয়া হয়। ইউএনও মো. হেলাল উদ্দিনের নেতৃত্বে পরিচালিত ভ্রাম্যমাণ আদালত এ দণ্ডাদেশ দেন। উপজেলা প্রশাসন জানায়, হরতাল-অবরোধে গাড়িতে অগ্নিসংযোগ, পেট্রলবোমা হামলাসহ নাশকতা সম্পর্কে পেট্রল, ডিজেল ও কেরোসিন বিক্রেতাদের সতর্ক থাকার নির্দেশ দেওয়া হয়েছে। সন্দেহভাজন ব্যক্তির কাছে পেট্রল বিক্রি না করা এবং পেট্রল ক্রেতাদের নাম-ঠিকানা ও গাড়ির নম্বর লিখে রাখার জন্য বিক্রেতাদের নির্দেশ দেওয়া হয়েছে। কুষ্টিয়া: কুষ্টিয়ায় মোটরসাইকেলসহ পেট্রলচালিত যানবাহনে তেল নেওয়ার সময় সংশ্লিষ্ট ব্যক্তির নাম-পরিচয় লিখে রাখার জন্য বুধবার জেলার সব কটি ফিলিং স্টেশনকে নির্দেশনা দিয়েছে পুলিশ। এ ছাড়া বোতলে ভরা পেট্রল বিক্রি বন্ধে ইতিমধ্যে নিজ নিজ উপজেলার নির্বাহী কর্মকর্তারা অভিযান শুরু করেছেন বলে জানা গেছে। জানতে চাইলে গতকাল পুলিশ সুপার প্রলয় চিসিম বলেন, পেট্রলবোমা তৈরি যাতে না হয়, সে জন্য প্রয়োজনীয় নির্দেশনা জারি করা হয়েছে। কুমিল্লা: জেলা প্রশাসন জানায়, ১৬টি উপজেলার ১১৪টি সিএনজিচালিত ফিলিং স্টেশন ও পেট্রলপাম্পের মালিকদের খুচরা জ্বালানি তেল বিক্রি না করার নির্দেশনা জারি করা হয়েছে। নাশকতা প্রতিরোধের লক্ষ্যে পরিস্থিতি স্বাভাবিক না হওয়া পর্যন্ত কোনো ফিলিং স্টেশন থেকে খুচরা জ্বালানি বিক্রি বন্ধ থাকবে। একই সঙ্গে যাদের কাছে জ্বালানি বিক্রি করা হবে তাদের নাম-ঠিকানা, গাড়ির নম্বর ও জ্বালানি তেলের পরিমাণ লিখে রাখতে হবে। জেলা প্রশাসক মো. হাসানুজ্জামান বলেন, কেউ নির্দেশনা বরখেলাপ করলে তাঁর বিরুদ্ধে আইনগত ব্যবস্থা নেওয়া হবে।	1
ছেলেকে না পেয়ে বাবাকে আটক করল পুলিশ ঝিনাইদহের কালীগঞ্জ উপজেলার শ্রীরামপুর গ্রামে গত বৃহস্পতিবার রাতে এরশাদ হোসেন (২১) নামের এক কলেজছাত্রকে গ্রেপ্তার করতে অভিযান চালায় পুলিশ। এ সময় এরশাদকে না পেয়ে তাঁর বাবা মইন উদ্দিনকে আটক করা হয়। এরশাদ স্থানীয় মাহাতাব উদ্দিন ডিগ্রি কলেজে বিএ প্রথম বর্ষের শিক্ষার্থী ও জাতীয়তাবাদী ছাত্রদলের রাজনীতির সঙ্গে যুক্ত। পরিবার সূত্রে জানা গেছে, গত ১৭ জানুয়ারি কালীগঞ্জ শহরে বিএনপির পক্ষ থেকে একটি মিছিল বের করা হয়। সেই মিছিলে এরশাদ অংশ নেন। এরপর মিছিলে অংশগ্রহণকারীদের আটকে পুলিশ অভিযান চালায়। ২৯ জানুয়ারি দুপুরে জমিতে বাবার সঙ্গে কাজ করার সময় পুলিশ এরশাদকে আটক করে। পরে শহরের কালীবাড়ির মোড়ে ককটেল ছোড়া একটি পুরোনো মামলায় তাঁকে গ্রেপ্তার দেখিয়ে আদালতের মাধ্যমে কারাগারে পাঠানো হয়। ১ ফেব্রুয়ারি জামিন পান এরশাদ। ২ ফেব্রুয়ারি পুলিশের দায়ের করা ককটেল ছোড়ার আরেকটি মামলায় এরশাদকে আসামি করা হয়। ওই মামলায় বৃহস্পতিবার রাত একটার দিকে এরশাদের বাড়ি একদল পুলিশ ঘিরে ফেলে। এরপর পুলিশ পরিবারের সদস্যদের কাছে এরশাদ কোথায় জানতে চায়। পরিবারের পক্ষ থেকে জানানো হয়, ওই মিছিল ও আটকের ঘটনার পর তাঁকে এক আত্মীয় বাড়িতে পাঠিয়ে দেওয়া হয়েছে। এরশাদ যেন কোনো মিছিল-সমাবেশে না যেতে পারে, সে কারণে এ ব্যবস্থা নেওয়া হয়েছে। এ সময় নিরীহ কৃষক মইন উদ্দিনকে আটক করে নিয়ে যায় পুলিশ। সকালে থানায় যোগাযোগ করা হলে তারা জানায়, ছেলেকে দিলে মইনকে ছেড়ে দেওয়া হবে। এরশাদের পরিবারের দাবি, তাঁদের সন্তান মিছিল করেছিল এটাই তাঁর অপরাধ। এ ছাড়া এরশাদ কোনো সহিংস ঘটনার সঙ্গে জড়িত নন। কালীগঞ্জে এখন পর্যন্ত হরতাল-অবরোধে কোনো সহিংস ঘটনা ঘটেনি। এর পরও পুলিশ এরশাদকে বিভিন্ন মামলায় আসামি করছে। কালীগঞ্জ থানার উপপরিদর্শক (এসআই) নজরুল ইসলাম গতকাল বেলা একটার দিকে প্রথম আলোকে জানান, এরশাদকে না পেয়ে মইন উদ্দিনকে থানায় আনা হয়েছে। তবে জিজ্ঞাসাবাদের পর তাঁকে ছেড়ে দেওয়া হবে।	1
দুজন নিহত নারায়ণগঞ্জে দুটি সড়ক দুর্ঘটনায় এসএসসি পরীক্ষার্থীসহ দুজন নিহত হয়েছে। গত বৃহস্পতিবার রাতে ও গতকাল শুক্রবার সকালে এই দুর্ঘটনা ঘটে। প্রত্যক্ষদর্শীদের বরাত দিয়ে সিদ্ধিরগঞ্জ থানার উপপরিদর্শক (এসআই) ফরিদুল ইসলাম জানান, গতকাল সকাল ১০টার দিকে নারায়ণগঞ্জ-আদমজী-ডেমরা সড়কের সুমিলপাড়া এলাকায় সাইকেল চালানো শিখছিল প্রান্ত (১০)। এ সময় ট্রাকের চাকার নিচে পিষ্ট হয়ে প্রান্ত মারা যায়। সে ওই এলাকার শাহজাহান মিয়ার ছেলে। পুলিশ ট্রাকচালক মনির হোসেনকে আটক করেছে। অন্যদিকে বৃহস্পতিবার সন্ধ্যায় রূপগঞ্জ উপজেলার গোলাকান্দাইল এলাকায় কাভার্ড ভ্যানের চাপায় একটি মোটরসাইকেলের তিন আরোহী গুরুতর আহত হন। তাঁদের উদ্ধার করে স্থানীয় হাসপাতালে নেওয়া হয়। সেখানে জয়নাল আবেদীন (১৯) নামের এক তরুণকে মৃত ঘোষণা করেন কর্তব্যরত চিকিৎসক। জয়নাল উপজেলার ডহরগাঁও এলাকার সাত্তার আলীর ছেলে। তাঁর এবার গোলাকান্দাইল মুজিবুর রহমান উচ্চবিদ্যালয় থেকে এসএসসি পরীক্ষা দেওয়ার কথা ছিল। আহত অপর দুই তরুণ হাসপাতালে ভর্তি রয়েছেন।	1
গৌরনদীতে প্রকল্পের বিল আটকে রাখায় পিআইওকে লাঞ্ছনা বরিশালের গৌরনদীতে প্রকল্পের বিল আটকে রাখার ঘটনাকে কেন্দ্র করে গত বৃহস্পতিবার উপজেলা প্রকল্প বাস্তবায়ন কর্মকর্তাকে (পিআইও) লাঞ্ছিত করেছেন কয়েকজন মহিলা ইউপি সদস্য। ওই ইউপি সদস্যদের অভিযোগ, পিআইওর কার্যালয়ের জন্য অতিরিক্ত খরচ দিতে রাজি না হওয়ায় তাঁদের বিলের ফাইল (নথিপত্র) আটকে রাখা হয়েছে। বরিশাল জেলা ত্রাণ ও পুনর্বাসন কার্যালয় সূত্র জানায়, ২০১৪-১৫ অর্থবছরে অতিদরিদ্রদের কর্মসংস্থান কর্মসূচির প্রথম পর্যায়ে গৌরনদী উপজেলার জন্য ১ কোটি ৯১ লাখ ২৬ হাজার ৬৬৬ টাকা বরাদ্দ দেওয়া হয়। প্রকল্প তদারকির জন্য প্রশাসনিক কাজে বরাদ্দ দেওয়া হয় ৭৪ হাজার ৬৩২ টাকা। গত ১৩ ডিসেম্বর থেকে প্রকল্পের কাজ শুরু হয়। বার্থী ইউনিয়ন পরিষদের ৭, ৮ ও ৯ নম্বর ওয়ার্ডের সংরক্ষিত আসনের সদস্য মিনু বেগম বলেন, তিনি তাঁর প্রকল্পের অনুকূলে দুই সপ্তাহের বিল আনতে গেলে উপজেলা প্রকল্প কার্যালয়ের ধার্যকৃত শতকরা ৩৮ ভাগ দেওয়ার পরও অতিরিক্ত টাকা দাবি করেন পিআইও আহম্মেদুর রহমান। তা দিতে অস্বীকার করায় গত দুই সপ্তাহের বিল আটকে দেওয়া হয়। একই ধরনের অভিযোগ করেন বার্থী ইউনিয়নের ১, ২ ও ৩ নম্বর ওয়ার্ডের সংরক্ষিত আসনের সদস্য শিব্রা রানী এবং খাঞ্জাপুর ইউনিয়ন পরিষদের ১, ২ ও ৩ নম্বর ওয়ার্ডের সদস্য রিনা বেগম। উপজেলা প্রকল্প বস্তবায়ন কর্মকর্তার কার্যালয়ের একাধিক কর্মচারী ও ওই ঘটনার প্রত্যক্ষদর্শীরা বলেন, বৃহস্পতিবার ওই তিন মহিলা ইউপি সদস্য বিল ছাড় করানোর জন্য কার্যালয়ে আসেন। এ সময় ফাইল আটকে রাখা নিয়ে পিআইও আহম্মেদুর রহমানের সঙ্গে তাঁদের বাগ্বিতণ্ডা হয়। একপর্যায়ে তাঁরা পিআইওকে গালাগাল করে ফাইল ছুড়ে মারেন। ফাইল আটকে রাখার বিষয়ে জানতে চাইলে আহম্মেদুর রহমান বলেন, টাকা আদায়ের জন্য নয়, ব্যস্ততার কারণে ফাইল ছাড়তে বিলম্ব হচ্ছে।	1
সিংড়ায় প্রতিপক্ষের হামলা, ভাঙচুর লুটপাট ফসলের জমিতে পানি দেওয়াকে কেন্দ্র করে নাটোরের সিংড়ায় প্রতিপক্ষের লোকজন এক প্রতিবেশীর বাড়িতে হামলা চালিয়ে ভাঙচুর ও লুটপাট করেছেন। গতকাল শুক্রবার উপজেলার পাকুরিয়া গ্রামে এ ঘটনা ঘটে। এলাকাবাসী সূত্র জানায়, বোরো জমিতে পানি সেচ দেওয়া কেন্দ্র করে পাকুরিয়া গ্রামের স্কুলশিক্ষক নজরুল ইসলামের সঙ্গে প্রতিবেশী আনোয়ার হোসেনের বিরোধ বাঁধে। গত বৃহস্পতিবার সন্ধ্যায় এ নিয়ে উভয়ের মধ্যে বাগ্বিতণ্ডা হয়। প্রতিবেশীদের হস্তক্ষেপে পরিস্থিতি স্বাভাবিক হয়। কিন্তু এর কিছুক্ষণ পর আনোয়ার হোসেন লোকজন নিয়ে নজরুল ইসলাম, তাঁর ভাতিজা হাবিবুর রহমান ও মেহেদী হাসানের বাড়িতে হামলা ও ভাঙচুর চালান। এ সময় বাড়ির মহিলারা বাধা দিলে হামলাকারীরা তাঁদের বেধড়ক পেটায়। খবর পেয়ে সিংড়া থানার পুলিশ ঘটনাস্থলে গিয়ে পরিস্থিতি নিয়ন্ত্রণে আনে।	1
৩৪ ভারতীয় জেলে আটক বাংলাদেশের জলসীমায় অনুপ্রবেশ করে মাছ ধরার দায়ে ৩৪ জন জেলে ও তিনটি মাছ ধরার ট্রলার আটক করেছে নৌবাহিনী। আটক জেলেদের গতকাল শুক্রবার বিকেলে মংলা থানা-পুলিশের মাধ্যমে বাগেরহাট আদালতে পাঠানো হয়েছে। নৌবাহিনী সূত্রে জানা যায়, বুধবার বিকেল চারটার দিকে মংলা বন্দর থেকে প্রায় ৯০ নটিক্যাল মাইল দূরে বাংলাদেশের জলসীমায় বঙ্গোপসাগরসংলগ্ন ফেয়ারওয়ে বয়া এলাকায় অবৈধভাবে প্রবেশ করে মাছ ধরার সময় টহলরত নৌবাহিনীর জাহাজ বিএনএস শহীদ শহীদুল্লাহ ভারতীয় তিনটি ট্রলার ও ৩৪ ভারতীয় জেলেকে আটক করে। দূরত্বের কারণে তাদের শুক্রবার দুপুরে মংলা থানায় হস্তান্তর করা হয়। মংলা থানার উপপরিদর্শক মানজুর এলাহী বলেন, আটক ভারতীয় জেলেদের বিরুদ্ধে বাংলাদেশে অনুপ্রবেশ ও মৎস্য শিকার করার কারণে মংলা থানায় মামলা দায়ের করা হয়েছে। 	1
চট্টগ্রামে পুলিশ লাইনসের সামনে ককটেল বিস্ফোরণ চট্টগ্রাম নগরের দামপাড়া পুলিশ লাইনসের ফটকের সামনে গতকাল শুক্রবার রাতে একটি ককটেলের বিস্ফোরণ ঘটেছে। সূত্র জানায়, রাত আটটার দিকে পুলিশ লাইনস ফটকের সামনে মূল সড়কে একটি ককটেলের বিস্ফোরণ ঘটে। এতে সাময়িকভাবে আতঙ্ক দেখা দেয়। খুলশী থানার ভারপ্রাপ্ত কর্মকর্তা (ওসি) মাইনুল ইসলাম ভূঁইয়া বলেন, আতঙ্ক সৃষ্টির জন্য ককটেলের বিস্ফোরণ ঘটানো হয়। অবরোধকারীরা এ ঘটনা ঘটিয়েছে।	1
কক্সবাজারে আগুনে পুড়ে গেছে চারটি বসতঘর, দগ্ধ ৪ কক্সবাজার শহরের বাহারছড়া কবরস্থানপাড়ায় গতকাল শুক্রবার দুপুরে অগ্নিকাণ্ডে চারটি বসতঘর পুড়ে গেছে। এ সময় আগুনে দগ্ধ হন চারজন। কক্সবাজার ফায়ার সার্ভিস স্টেশনের কর্মকর্তা আবদুল মজিদ জানান, গ্যাস সিলিন্ডার থেকে প্রথমে সেলিমের বসতবাড়িতে আগুন লাগে। এরপর তা ছড়িয়ে পড়ে। এতে আরও তিনটি বসতঘর পুড়ে যায়। ফায়ার সার্ভিসের কর্মীরা এক ঘণ্টা চেষ্টা চালিয়ে আগুন নিয়ন্ত্রণে আনেন। এ সময় আগুনে দগ্ধ হন পারভেজ, মো. সেলিম, রিপন শর্মা ও শাহেদ উল্লাহ। তাঁদের কক্সবাজার সদর হাসপাতালে ভর্তি করা হয়েছে। হাসপাতালের তত্ত্বাবধায়ক রতন চৌধুরী জানান, অগ্নিদগ্ধ পারভেজের অবস্থা আশঙ্কাজনক। তাঁর শরীরের ৬০ ভাগ পুড়ে গেছে।	1
যত্রতত্র পেট্রল বিক্রি বন্ধে অভিযান কুষ্টিয়া, নাটোরের গুরুদাসপুর ও নেত্রকোনার পূর্বধলায় যত্রতত্র পেট্রল বিক্রি বন্ধে অভিযান শুরু করা হয়েছে। গত বুধ ও বৃহস্পতিবার এই অভিযান চালানো হয়। কুমিল্লায় পেট্রল, অকটেন ও ডিজেল খুচরা বিক্রি না করার জন্য জেলা প্রশাসনের পক্ষ থেকে ফিলিং স্টেশন মালিকদের নির্দেশনা দেওয়া হয়েছে। প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর: গুরুদাসপুর (নাটোর): গুরুদাসপুর শহরের চাঁচকৈড় বাজারে সহকারী কমিশনার (ভূমি) মো. মোবারক হোসেনের নেতৃত্বে বৃহস্পতিবার অভিযান চালানো হয়। উপজেলা নির্বাহী কর্মকর্তা (ইউএনও) মোছা. ইয়াসমিন আক্তার বলেন, সরকারি প্রজ্ঞাপনের ভিত্তিতে খুচরা পেট্রল বিক্রি বন্ধে গত ৩১ জানুয়ারি উপজেলার বাসিন্দাদের নিয়ে সচেতনতা সভা করা হয়। কেন্দুয়া (নেত্রকোনা): নেত্রকোনার পূর্বধলা উপজেলায় অবৈধভাবে পেট্রল বিক্রির অপরাধে আল-আমিন নামের একজন জ্বালানি বিক্রেতাকে ১০ হাজার টাকা জরিমানা করেছেন ভ্রাম্যমাণ আদালত। বুধবার বিকেলে উপজেলা সদরে অভিযান চালিয়ে তাঁকে এ অর্থদণ্ড দেওয়া হয়। ইউএনও মো. হেলাল উদ্দিনের নেতৃত্বে পরিচালিত ভ্রাম্যমাণ আদালত এ দণ্ডাদেশ দেন। উপজেলা প্রশাসন জানায়, হরতাল-অবরোধে গাড়িতে অগ্নিসংযোগ, পেট্রলবোমা হামলাসহ নাশকতা সম্পর্কে পেট্রল, ডিজেল ও কেরোসিন বিক্রেতাদের সতর্ক থাকার নির্দেশ দেওয়া হয়েছে। সন্দেহভাজন ব্যক্তির কাছে পেট্রল বিক্রি না করা এবং পেট্রল ক্রেতাদের নাম-ঠিকানা ও গাড়ির নম্বর লিখে রাখার জন্য বিক্রেতাদের নির্দেশ দেওয়া হয়েছে। কুষ্টিয়া: কুষ্টিয়ায় মোটরসাইকেলসহ পেট্রলচালিত যানবাহনে তেল নেওয়ার সময় সংশ্লিষ্ট ব্যক্তির নাম-পরিচয় লিখে রাখার জন্য বুধবার জেলার সব কটি ফিলিং স্টেশনকে নির্দেশনা দিয়েছে পুলিশ। এ ছাড়া বোতলে ভরা পেট্রল বিক্রি বন্ধে ইতিমধ্যে নিজ নিজ উপজেলার নির্বাহী কর্মকর্তারা অভিযান শুরু করেছেন বলে জানা গেছে। জানতে চাইলে গতকাল পুলিশ সুপার প্রলয় চিসিম বলেন, পেট্রলবোমা তৈরি যাতে না হয়, সে জন্য প্রয়োজনীয় নির্দেশনা জারি করা হয়েছে। কুমিল্লা: জেলা প্রশাসন জানায়, ১৬টি উপজেলার ১১৪টি সিএনজিচালিত ফিলিং স্টেশন ও পেট্রলপাম্পের মালিকদের খুচরা জ্বালানি তেল বিক্রি না করার নির্দেশনা জারি করা হয়েছে। নাশকতা প্রতিরোধের লক্ষ্যে পরিস্থিতি স্বাভাবিক না হওয়া পর্যন্ত কোনো ফিলিং স্টেশন থেকে খুচরা জ্বালানি বিক্রি বন্ধ থাকবে। একই সঙ্গে যাদের কাছে জ্বালানি বিক্রি করা হবে তাদের নাম-ঠিকানা, গাড়ির নম্বর ও জ্বালানি তেলের পরিমাণ লিখে রাখতে হবে। জেলা প্রশাসক মো. হাসানুজ্জামান বলেন, কেউ নির্দেশনা বরখেলাপ করলে তাঁর বিরুদ্ধে আইনগত ব্যবস্থা নেওয়া হবে।	1
লক্ষ্মীপুরে নয় জেলেকে কারাদণ্ড লক্ষ্মীপুরে গতকাল শুক্রবার জাটকা পরিবহনের দায়ে নয় জেলেকে এক বছর করে সশ্রম কারাদণ্ড এবং দুটি ট্রাকের চালক ও তাঁদের সহকারীদের পাঁচ হাজার টাকা করে জরিমানা করেছেন ভ্রাম্যমাণ আদালত। এর আগে সদর উপজেলার চন্দ্রগঞ্জ বাজারে অভিযান চালিয়ে দুই ট্রাকভর্তি দেড় হাজার কেজি জাটকাসহ ১৩ জনকে আটক করে পুলিশ। সদর উপজেলা নির্বাহী কর্মকর্তা (ইউএনও) ও নির্বাহী ম্যাজিস্ট্রেট মো. আজিজুর রহমান এ রায় দেন। কারাদণ্ডপ্রাপ্ত জেলেরা হলেন কামাল হোসেন, নুর নবী, ডালিম হোসেন, নিজাম উদ্দিন, ইউনুছ, জুয়েল, সজীব, আলমগীর হোসেন ও দুলাল হোসেন। তাঁদের লক্ষ্মীপুর জেলা কারাগারে পাঠানো হয়েছে। চন্দ্রগঞ্জ থানার ওসি মো. হুমায়ুন কবির জানান, গতকাল ভোরে কমলনগর উপজেলার বাত্তিরঘাট ও লুধুয়া মাছঘাট থেকে দেড় হাজার কেজি জাটকা নিয়ে দুটি ট্রাক ঢাকার উদ্দেশে ছেড়ে আসে। চন্দ্রগঞ্জ বাজার এলাকায় পৌঁছালে পুলিশ জাটকাভর্তি ট্রাক দুটি আটক করে। এ সময় পুলিশ নয় জেলে এবং দুই ট্রাকের চালক ও তাঁদের সহকারীদের আটক করে। পরে ভ্রাম্যমাণ আদালত নয় জেলেকে এক বছর করে কারাদণ্ড এবং দুই ট্রাকের চালক ও সহকারীদের পাঁচ হাজার টাকা করে জরিমানা করেন নির্বাহী ম্যাজিস্ট্রেট মোহাম্মদ আজিজুর রহমান। জব্দ করা জাটকা এতিমখানা ও দরিদ্রদের মাঝে বিতরণ করা হয়েছে।	1
২০০০ টাকায় যাত্রাবাড়ীতে বাসে পেট্রলবোমা হামলা মাত্র দুই হাজার টাকার বিনিময়ে রাজধানীর যাত্রাবাড়ীতে বাসে পেট্রলবোমা ছুড়েছিল দুই দুর্বৃত্ত। এ ঘটনায় গ্রেপ্তার হওয়া দুই আসামি আদালতে দেওয়া স্বীকারোক্তিমূলক জবানবন্দিতে এ কথা জানিয়েছে। গতকাল শুক্রবার ঢাকার মহানগর হাকিম আদালত তাদের জবানবন্দি গ্রহণ করেন। জবানবন্দিতে তারা যাত্রাবাড়ীর বিএনপির এক নেতাকে উদ্ধৃত করে বলে, ‘দলের সর্বোচ্চ পর্যায়ের নির্দেশ আছে, বড় কিছু ঘটাতে হবে।’ স্বীকারোক্তিমূলক জবানবন্দি দেওয়া দুই ব্যক্তি হলো মো. শহিদুল্লাহ খান ও মো. পারভেজ। পুলিশ দাবি করেছে, তারা দুজনেই জাতীয়তাবাদী শ্রমিক দলের কর্মী। গত বৃহস্পতিবার রাতে ঢাকা মহানগর গোয়েন্দা পুলিশ (ডিবি) মাতুয়াইলের মাছপাড়া থেকে তাদের গ্রেপ্তার করে। তাদের গতকাল আদালতে হাজির করা হয়। মহানগর হাকিম এস এম মাসুদ জামান আসামি শহিদুল্লাহর এবং মহানগর হাকিম মোহাম্মদ তারেক মঈনুল ইসলাম ভুঁইয়া আসামি পারভেজের জবানবন্দি নেন। জবানবন্দি দেওয়ার পর দুজনকেই অন্য একটি মামলায় তিন দিন করে রিমান্ডে নেয় ডিবি। তাঁদের জিজ্ঞাসাবাদ চলছে। গত ২৩ জানুয়ারি যাত্রাবাড়ীর কাঠেরপুল এলাকায় যাত্রীবাহী বাসে পেট্রলবোমা হামলায় ২৮ জন দগ্ধ হন। তাঁদের মধ্যে নূরে আলম নামের একজন চিকিৎসাধীন অবস্থায় মারা গেছেন। ওই হামলার ঘটনায় ২৪ জানুয়ারি বিএনপির চেয়ারপারসন খালেদা জিয়াকে হুকুমের আসামি করে যাত্রাবাড়ী থানায় মামলা করে পুলিশ। মামলাটির বাদী ওই থানার উপপরিদর্শক (এসআই) কে এম নুরুজ্জামান। এজাহারে পেট্রলবোমা হামলার পরিকল্পনাকারী হিসেবে ১৮ জন নেতার নাম উল্লেখ করা হয়েছে। পরিকল্পনা বাস্তবায়নকারী হিসেবে উল্লেখ করা হয়েছে যাত্রাবাড়ীর ৫০ জন বিএনপির নেতা-কর্মীর নাম। এঁদের সবার বিরুদ্ধে ১৯৭৪ সালের বিশেষ ক্ষমতা আইনের ১৫/২৫(ঘ) ধারায় অভিযোগ আনা হয়েছে। তবে গ্রেপ্তার হওয়া দুজনের কেউ এজাহারভুক্ত আসামি নন। আদালত সূত্র জানায়, পারভেজ জবানবন্দিতে বলেছেন, যাত্রাবাড়ীতে বাসে পেট্রলবোমা ছোড়ার দুই দিন আগে থেকেই তিনি বিষয়টি জানতেন। বাস যখন জ্বলছিল তখন তিনি ঘটনাস্থল থেকে ১০০ ফুট দূরে দাঁড়িয়ে ছিলেন। ঘটনার দুই দিন আগে সোহাগ ও শহিদুল নামের দুই ব্যক্তি তাঁকে যাত্রাবাড়ীর লেগুনা স্ট্যান্ডে ডেকে নিয়ে বলেন, ‘বাসে আগুন দিতে হবে।’ এই কাজ করলে অনেক টাকা পাওয়া যাবে। এরপর তিনি বোমা রাসেল নামে একজনের সন্ধান দেন। পরদিন বোমা রাসেল যাত্রাবাড়ী এলে শহিদুল, পারভেজ, রাসেল, সোহাগ ও সাব্বির মিলে বৈঠক করে। বৈঠকের পর শহিদুল দুই লিটার পেট্রল ও দুই হাজার টাকা রাসেলের হাতে তুলে দেন। পরে রাসেল বোমা বানান। ঘটনার দিন রাসেল হাতে পেট্রলবোমা এবং সোহাগ ও সাব্বির ককটেল হাতে নিয়ে রাস্তায় দাঁড়িয়ে থাকেন। গ্লোরী পরিবহনের বাসটি আসার সঙ্গে সঙ্গে তাঁরা বাসে বোমা ছোড়েন। এতে বাসে আগুন ধরে যায়। তিনি বলেন, ঘটনার পর থেকে তিনি মোবাইল সিম বন্ধ রাখেন। শহিদুল্লাহ জবানবন্দিতে জানিয়েছেন, জনি নামের এক ব্যক্তি তাঁকে বলেছেন, ‘আমি টাকা দিব, তোরা বোমা বানা। এরপর জনি দুই হাজার টাকা ও দুই লিটার পেট্রল দেয়।’ জনি বলেন, বাসে বোমা ছুড়ে মারার পর সবার ফোন বন্ধ রাখতে হবে। পরদিন জনি তাঁর সঙ্গে দেখা করে তাঁকে যাত্রাবাড়ী এলাকায় নিয়ে যান। সেখানে বিএনপির নেতা নবীউল্লাহ নবী বসে ছিলেন। তিনি বলেন, খেজুরবাগান ও রমনায় যেভাবে পোড়ানো হয়েছিল, তার থেকে একটি বড় কাজ করতে হবে। পারলে অনেক টাকা দেওয়া হবে। নবী তাঁকে বলেন, ‘হাইকমান্ডের সঙ্গে বৈঠক করে আসলাম, সফু ভাই, নেওয়াজ, নীরব ভাই, সালাউদ্দিন টুকু, আজিজুল বারী হেলাল, ইসহাক সরকার, হাবিব-উন-নবী সোহেল উপস্থিত ছিলেন। দলের সর্বোচ্চ পর্যায়ের নির্দেশনা আছে—বড় ধরনের কিছু ঘটাতে হবে। সবাই বলে, আমাদের এলাকায় বিএনপির লোক নেই। আমি মুখ দেখাতে পারি না।’ জবানবন্দিতে শহিদুল্লাহ আরও বলেন, ‘জনি ভাই আমাকে বলে, তোকে টাকা দিচ্ছি। তুই লোক ঠিক কর। এই বলে দুই হাজার টাকা দেন।’	1
টাঙ্গাইলে বিএনপি নেতা হত্যায়ও বাপ্পার নাম! টাঙ্গাইলের বিএনপির নেতা ও দাইন্যা ইউনিয়ন পরিষদের (ইউপি) চেয়ারম্যান রফিকুল ইসলাম ওরফে ফারুক হত্যাকাণ্ডে ছাত্রলীগের কেন্দ্রীয় সহসভাপতি সানিয়াত খান ওরফে বাপ্পার নাম এসেছে। বাপ্পার দেহরক্ষী শাহজাহান মিয়া ইউপি চেয়ারম্যান ফারুককে হত্যা করেন বলে স্বীকারোক্তিমূলক জবানবন্দি দিয়েছেন। বাপ্পার নির্দেশে তিনি এ হত্যাকাণ্ড ঘটান বলে জবানবন্দিতে বলেছেন। বাপ্পা সাংসদ আমানুর রহমান খানের (রানা) ভাই। শাহজাহান গত বৃহস্পতিবার সন্ধ্যায় টাঙ্গাইল বিচারিক হাকিম আদালতে স্বীকারোক্তিমূলক জবানবন্দিতে এ কথা উল্লেখ করেন। গোয়েন্দা পুলিশ (ডিবি) ও আদালতের সংশ্লিষ্ট সূত্রে এ তথ্য জানা গেছে। মামলার তদন্তকারী কর্মকর্তা টাঙ্গাইল ডিবির উপপরিদর্শক (এসআই) অশোক কুমার সিংহ গতকাল শুক্রবার প্রথম আলোকে জানান, গত সোমবার শহরের কলেজপাড়া এলাকার ভাড়া বাসা থেকে শাহজাহানকে গ্রেপ্তার করা হয়। পরদিন মঙ্গলবার তাঁকে বিচারিক হাকিম আদালতে হাজির করে ১০ দিনের রিমান্ডের আবেদন করা হয়। আদালত পাঁচ দিনের রিমান্ড মঞ্জুর করেন। রিমান্ডে নিয়ে দুই দিনের জিজ্ঞাসাবাদেই শাহজাহান আদালতে স্বীকারোক্তিমূলক জবানবন্দি দিতে সম্মত হন। পরে বৃহস্পতিবার তাঁকে আদালতে হাজির করা হয়। জ্যেষ্ঠ বিচারিক হাকিম লুনা আক্তার শাহজাহানের এই জবানবন্দি লিপিবদ্ধ করেন। আদালত সূত্রে জানা গেছে, শাহজাহান জবানবন্দিতে উল্লেখ করেন, তিনি আগে নিষিদ্ধ ঘোষিত চরমপন্থী দলের সঙ্গে যুক্ত ছিলেন। পরে তিনি বাপ্পার দেহরক্ষীর দায়িত্ব পান। বাপ্পা তাঁকে সদর উপজেলা বিএনপির সহসভাপতি ও দাইন্যা ইউপি চেয়ারম্যান ফারুককে হত্যার নির্দেশ দেন। তিনি কয়েকজন সহযোগী নিয়ে ২০১৩ সালের ২০ ডিসেম্বর ভোরে চেয়ারম্যান ফারুককে শহরের আকুরটাকুর এলাকার বটতলা বাজারে গুলি করে ও কুপিয়ে হত্যা করেন। এ ঘটনায় বাপ্পা তাঁকে ৫ লাখ টাকা পুরস্কার দিয়েছিলেন বলেও জবানবন্দিতে উল্লেখ করেন শাহজাহান। ইউপি চেয়ারম্যান ফারুক খুন হওয়ার পর তাঁর ভাই লাবলু মিয়া বাদী হয়ে সদর থানায় মামলা করেন। এতে ১২ জনের নাম উল্লেখ করে এবং অজ্ঞাতনামা ১০-১২ জনকে আসামি করা হয়। তবে মামলার এজাহারে তখন খান পরিবারের কোনো সদস্যের নাম উল্লেখ ছিল না। পুলিশ প্রথমে এই মামলার তদন্ত করে। পরে তদন্তের দায়িত্ব দেওয়া হয় ডিবিকে। ডিবির এসআই অশোক কুমার সিংহ চাঞ্চল্যকর এই মামলার তদন্ত করছেন। ডিবির ভারপ্রাপ্ত কর্মকর্তা (ওসি) গোলাম মাহফীজুর রহমান জানান, ‘মামলাটি আমাদের কাছে আসার পরই প্রাথমিক তদন্তে জানতে পারি, এতে চরমপন্থী দলের লোকজন জড়িত ছিল। পরে একপর্যায়ে শাহজাহানের সম্পৃক্ততার বিষয়ে নিশ্চিত হওয়া যায়। কিন্তু তিনি আত্মগোপনে ছিলেন। পরে তাঁকে সোমবার গ্রেপ্তার করা হয়।’ বাদী লাবলু মিয়া বলেন, তাঁর ভাইয়ের হত্যা মামলায় জড়িত সন্দেহে শাহজাহানকে গ্রেপ্তার করার খবর তিনি শুনেছেন। তাঁর স্বীকারোক্তিমূলক জবানবন্দি দেওয়ার বিষয়টি তিনি জানেন না। তবে তদন্তকারীদের প্রতি তাঁর পূর্ণ আস্থা ও বিশ্বাস রয়েছে। ২০১৩ সালের জানুয়ারিতে জেলা আওয়ামী লীগের সদস্য মুক্তিযোদ্ধা ফারুক আহমেদ হত্যা মামলার আসামি আনিসুল ইসলাম ও মোহাম্মদ আলী গত আগস্ট ও সেপ্টেম্বরে আদালতে স্বীকারোক্তিমূলক জবানবন্দি দেন। এতে মুক্তিযোদ্ধা ফারুক হত্যাকাণ্ডে টাঙ্গাইল-৩ আসনের আওয়ামী লীগের সাংসদ আমানুর এবং তাঁর তিন ভাই পৌরসভার মেয়র সহিদুর রহমান খান, ব্যবসায়ী নেতা জাহিদুর রহমান খান ও ছাত্রলীগের কেন্দ্রীয় সহসভাপতি বাপ্পা জড়িত থাকার বিষয়টি বেরিয়ে আসে। এর পর থেকে চার ভাই আত্মগোপনে রয়েছেন। তাঁদের গ্রেপ্তার করতে ঢাকাসহ বিভিন্ন স্থানে একাধিক অভিযান চালিয়েছে পুলিশ।	1
মৈত্রী ট্রেনে বোমা হামলা বিএনপির নেতৃত্বাধীন ২০-দলীয় জোটের টানা অবরোধ কর্মসূচিতে ও ৭২ ঘণ্টা হরতালের প্রথম দিনে গতকাল রোববার সহিংসতার শিকার হয়ে মারা গেছেন আরও দুই নিরীহ ব্যক্তি। তাঁদের মধ্যে গত শুক্রবার রাতে গাইবান্ধায় বাসে পেট্রলবোমায় দগ্ধ আবুল কালাম (৪০) রংপুর মেডিকেলে ও গত শনিবার রাতে বগুড়ায় ট্রাকে পেট্রলবোমায় দগ্ধ হাসিবুল ইসলাম (২৮) শহীদ জিয়াউর রহমান মেডিকেলে মৃত্যুবরণ করেছেন। অবরোধের মধ্যে হরতালে ঢাকা, কুমিল্লা ও যশোরে কথিত বন্দুকযুদ্ধে নিহত হয়েছেন আরও তিনজন। এ নিয়ে মাসাধিককাল ধরে চলা অবরোধে নিহত হলেন ১৮ জন। এ ছাড়া অবরোধের ৩৪তম দিন গতকাল রাত ১০টা পর্যন্ত বিগত ২৪ ঘণ্টায় পাবনায় মৈত্রী ট্রেন ও তিন পরীক্ষাকেন্দ্র এবং ময়মনসিংহ, নোয়াখালী, ফেনী ও নীলফামারীসহ বিভিন্ন স্থানে যাত্রীবাহী বাস-ট্রাকে বোমা হামলা চালিয়েছে দুর্বৃত্তরা। এসব ঘটনায় দগ্ধ ও আহত হয়েছেন ১০ জন। আগুন দেওয়া হয়েছে ঢাকা বিশ্ববিদ্যালয়ের শিক্ষার্থীদের বাসে। কুমিল্লায় জামায়াত-পুলিশ সংঘর্ষে গুলিবিদ্ধ হয়েছেন দুই জামায়াত কর্মী। আর নোয়াখালীতে আদালত প্রাঙ্গণে ককটেলের বিস্ফোরণ ঘটিয়েছে দুর্বৃত্তরা। ২৪ ঘণ্টায় সহিংসতা-নাশকতার ঘটনা ঘটেছে ১৩ জেলার অন্তত ৩৫টি স্থানে। আগুন দেওয়া হয়েছে ১৯টি যানবাহনে। ভাঙচুর করা হয়েছে ছয়টি। গত বছরের ৫ জানুয়ারি ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে টানা এ অবরোধ কর্মসূচি চলছে। তবে এর দুই দিন আগেই সহিংসতার শুরু। সহিংসতায় এ পর্যন্ত নিহত হয়েছেন ৮৫ জন; আহত সহস্রাধিক। আগুন দেওয়া হয়েছে ৪৯৪টি যানবাহনে এবং ভাঙচুর করা হয় আরও ৪৯৬টি। নাশকতার আশঙ্কায়, সহিংসতায় জড়িত সন্দেহে এবং মামলা ও অন্যান্য ঘটনায় গতকাল আটক করা হয় সাতক্ষীরা জেলা জামায়াতের আমির ও কেন্দ্রীয় মজলিশে শুরার সদস্য আবদুল খালেক মণ্ডলসহ ১০৬ জনকে। মৈত্রী ট্রেনে বোমা হামলা: ঢাকা-কলকাতা-ঢাকা মৈত্রী এক্সপ্রেস ট্রেনে পেট্রলবোমা হামলা চালিয়েছে দুর্বৃত্তরা। এ নিয়ে অবরোধ-হরতালে ১১ দফায় নাশকতার ঘটনা ঘটল। গতকাল বিকেলে পাবনার ঈশ্বরদী রেলওয়ে জংশনের প্ল্যাটফর্ম থেকে ৫০০ গজ দূরে সাম্প্রতিকতম এ হামলার ঘটনা ঘটল। হামলায় কেউ হতাহত না হলেও ইঞ্জিনের আংশিক পুড়ে গেছে। রেল-পুলিশ ও আনসার সূত্রে জানা গেছে, গতকাল বেলা দুইটার দিকে কলকাতা থেকে মৈত্রী ট্রেনটি ২১৫ জন যাত্রী নিয়ে ঈশ্বরদী জংশন স্টেশনে এসে যাত্রাবিরতি করে। পরে ঢাকার উদ্দেশে ছেড়ে যায়। ২টা ৫৩ মিনিটে লোকো সেডের দক্ষিণে রহিমপুর এলাকায় দুর্বৃত্তরা ট্রেনটি লক্ষ্য করে তিনটি পেট্রলবোমা নিক্ষেপ করে। এতে ইঞ্জিনের বাইরে আগুন ধরে যায়। মৈত্রী ট্রেনের পরিচালক হেলাল উদ্দিন ও রেললাইন পাহারারত আনসার সদস্য আশরাফুল ইসলাম জানান, ইঞ্জিনে আগুন ধরার পর চালক তাৎক্ষণিকভাবে ট্রেনটি থামাতে সক্ষম হন। অগ্নিনির্বাপণযন্ত্র দিয়ে আগুন নিভিয়ে ফেলার পর পুনরায় সেখান থেকে ঈশ্বরদী জংশনে ফিরে আসে ট্রেনটি। ক্ষতিগ্রস্ত ইঞ্জিনটি পরিবর্তন ও অন্য ইঞ্জিন সংযোগ করে বিকেল ৪টা ১০ মিনিটে ঢাকার উদ্দেশে ট্রেনটি আবার ছেড়ে যায়। রেলের পাকশী বিভাগীয় প্রকৌশলী-২ মনিরুল ইসলাম ফিরোজী জানান, ইঞ্জিনটি মেরামতের জন্য ঈশ্বরদী লোকো সেডে নিয়ে যাওয়া হয়েছে। ঘটনার পর জেলা প্রশাসক কাজী আশরাফ উদ্দিন, পুলিশ সুপার মিরাজ উদ্দিন আহমেদসহ রেল কর্মকর্তারা ঘটনাস্থল পরিদর্শন করেন। ঘটনা তদন্তে পাকশী রেল বিভাগীয় পরিবহন কর্মকর্তা শফিকুর রহমানকে প্রধান করে চার সদস্যের একটি তদন্ত দল গঠন করা হয়েছে। হামলার পর পুলিশ ও র্যাব নাশকতাকারীদের ধরতে অভিযান শুরু করেছে। মারা গেলেন আরও দুজন: গাইবান্ধার তুলসীঘাট এলাকায় শুক্রবার রাতে যাত্রীবাহী বাসে পেট্রলবোমা হামলায় দগ্ধ ব্যক্তিদের মধ্যে আবুল কালাম (৪০) নামের একজন গতকাল বেলা দুইটায় রংপুর মেডিকেল কলেজ হাসপাতালে চিকিৎসাধীন অবস্থায় মারা গেছেন। তাঁর বাড়ি সুন্দরগঞ্জ উপজেলার চণ্ডিপুর গ্রামে। তাঁকে নিয়ে ওই ঘটনায় নিহত ব্যক্তির সংখ্যা দাঁড়াল আটজনে। দগ্ধ হয়েছেন ৪০ জন। দগ্ধ ব্যক্তিদের মধ্যে এখন ১৯ জন রংপুর মেডিকেলে চিকিৎসাধীন। হামলার ঘটনাটিতে গাইবান্ধা জেলা বিএনপির সভাপতিসহ বিএনপি-জামায়াতের ৯০ নেতা-কর্মীকে আসামি করে সদর থানার উপপরিদর্শক মাহবুব হোসেন একটি মামলা করেছেন। এ ছাড়া গতকাল বেলা ১১টা থেকে দুইটা পর্যন্ত গাইবান্ধা শহরের ডিবি রোডে এক মানববন্ধন করে ১৪ দল। ওদিকে প্রায় পাঁচ ঘণ্টা দগ্ধ শরীরের যন্ত্রণা সয়ে শনিবার দিবাগত রাত দুইটার দিকে বগুড়ার শহীদ জিয়াউর রহমান মেডিকেল কলেজ হাসপাতালে মারা গেছেন ট্রাকচালকের সহকারী হাসিবুল ইসলাম ওরফে হাসিব (২৮)। তাঁর বাড়ি সিরাজগঞ্জের কাজীপুর উপজেলার পাঁচগাছি গ্রামে। শনিবার রাতে বগুড়া-নাটোর মহাসড়কের শাজাহানপুরে সবজিবাহী ট্রাকে পেট্রলবোমা হামলায় হাসিব ছাড়াও চালক গোলাম মোস্তফা (৩৬), দুই ব্যবসায়ী জাহাঙ্গীর আলম (২৬) ও আবদুল আজিজ অগ্নিদগ্ধ হন। হাসিবের শরীরের শতভাগই পুড়ে গিয়েছিল। শনিবার দিবাগত রাত তিনটার দিকে ঢাকা-রংপুর মহাসড়কে বগুড়ার পূর্ব পালসা এলাকায় দুটি বাস পেট্রলবোমায় পুড়িয়ে দিয়েছে দুর্বৃত্তরা। ঢাকা বিশ্ববিদ্যালয়ের বাসে আগুন: ঢাকা বিশ্ববিদ্যালয় ক্যাম্পাস থেকে গতকাল বেলা আড়াইটার দিকে মিরপুর যাওয়ার পথে শিক্ষার্থীদের বহন করা ‘তরঙ্গ’ নামের একটি দ্বিতল বাসে আগুন দিয়েছে দুর্বৃত্তরা। বাসচালক শাহজাহান আলী বলেন, ‘সিটি কলেজের সামনে যাওয়ার পর হঠাৎ ছাত্র-ছাত্রীরা হুড়োহুড়ি করে বাস থেকে নামতে শুরু করে। গাড়ি থামিয়ে দেখি ওপর তলায় আগুন ধরে গেছে। আগুন নেভানোর পর ওপর তলায় একটি বোতলে পেট্রলও পাওয়া যায়।’ এ ছাড়া সকালে কলাভবনের ভেতর একটি, দুপুরে শহীদ মিনারের সামনে তিনটি, সন্ধ্যায় ছাত্র-শিক্ষক কেন্দ্রের (টিএসসি) সামনে তিনটি ককটেলের বিস্ফোরণ ঘটানো হয়। এসব ঘটনায় ঢাকা বিশ্ববিদ্যালয়ের পাঁচ ও ঢাকা কলেজের দুই শিক্ষার্থী আহত হন। তাঁরা ঢাকা মেডিকেল কলেজ হাসপাতালে প্রাথমিক চিকিৎসা নিয়েছেন। দুপুরে যাত্রাবাড়ীর সালাহউদ্দীন স্কুলের সামনে পুলিশের গাড়ি লক্ষ্য করে ককটেল ছুড়ে পালানোর সময় জাকির হোসেন (২৫) নামে এক যুবককে গুলি করে পুলিশ। দুই পায়ে গুলিবিদ্ধ অবস্থায় তাঁকে গ্রেপ্তার করা হয়। সন্ধ্যায় মৎস্য ভবনের সামনে গুলিস্তানগামী বিহঙ্গ পরিবহনের একটি বাসে ককটেল হামলা চালায় দুর্বৃত্তরা। এতে যাত্রী রাকিবুল ইসলাম (৩২) আহত হয়েছেন। তাঁর মাথা ও দুই হাতে স্প্লিন্টার বিদ্ধ হয়েছে। তিন পরীক্ষাকেন্দ্রে হামলা: পাবনার চাটমোহর উপজেলা সদরে শনিবার রাতে এসএসসি পরীক্ষার তিনটি কেন্দ্রসহ গুরুত্বপূর্ণ সাতটি স্থানে একযোগে ককটেলের বিস্ফোরণ ঘটিয়েছে দুর্বৃত্তরা। আহত হয়েছেন একজন। রাত সাড়ে ১০টার দিকে চাটমোহর ডিগ্রি কলেজ, চাটমোহর পাইলট বালিকা উচ্চবিদ্যালয়, চাটমোহর আরসিএন অ্যান্ড বিএসএন পাইলট উচ্চবিদ্যালয়, নারিকেলপাড়া মহল্লা ও কাজীপাড়া মহল্লায় এসব বিস্ফোরণ ঘটানো হয়। দগ্ধ আরও সাতজন: ময়মনসিংহ শহরের টাঙ্গাইল বাসস্ট্যান্ড এলাকায় শনিবার রাতে যাত্রীবাহী একটি বাসে পেট্রলবোমায় তিন যাত্রী দগ্ধ হয়েছেন। তাঁরা হলেন বাসযাত্রী মো. আলমগীর, নওশের আলী ও শহীদুল ইসলাম। তাঁদের ময়মনসিংহ মেডিকেল কলেজ হাসপাতালে ভর্তি করা হয়েছে। এ রাতে ফেনীর দাগনভূঞায় পথচারী রণজিত কর, আমিরগাঁও এলাকায় পিকআপ ভ্যানচালক আবদুস সামাদ, কাজীর দিঘিতে কাভার্ড ভ্যানচালক মো. পারভেজ পেট্রলবোমা হামলায় দগ্ধ হন। গতকাল ভোরে নোয়াখালী শহরে পেট্রলবোমায় দগ্ধ হন ট্রাকচালকের সহকারী লোকমান হোসেন। তিন জামায়াত-শিবির কর্মী গুলিবিদ্ধ: কুমিল্লা-নোয়াখালী আঞ্চলিক মহাসড়কের নাঙ্গলকোট উপজেলার লুদুয়া পেট্রলপাম্পের কাছে জামায়াতে ইসলামীর নেতা-কর্মীদের সঙ্গে পুলিশের সংঘর্ষ হয়েছে। শনিবার রাতে এ সংঘর্ষের ঘটনায় দুই জামায়াত কর্মী গুলিবিদ্ধ ও নাঙ্গলকোট থানার ওসি আহত হন। পুলিশ ১২টি পেট্রলবোমা উদ্ধারের দাবি করেছে। গুলিবিদ্ধ দুজন হলেন উপজেলার বাম গ্রামের প্রয়াত আবদুল হাদির ছেলে বেলাল হোসেন ও আবদুল হালিমের ছেলে বেলায়েত হোসেন। তাঁদের কুমিল্লা মেডিকেল কলেজ হাসপাতালে ভর্তি করা হয়েছে। গতকাল সন্ধ্যায় পৃথক ঘটনায় গাইবান্ধার পলাশবাড়ীতে পিকেটিংয়ের সময় মহদিপুর ইউনিয়ন ছাত্রশিবিরের সেক্রেটারি আইয়ুব আলীকে (২২) গুলি করে পুলিশ। পরে গুলিবিদ্ধ অবস্থায় তাঁকে গ্রেপ্তার করা হয়। ঢাকার বাইরের আরও চিত্র: পাবনা শহরের মাসুমবাজার এলাকায় শনিবার রাতে যাত্রীবাহী বাসে পেট্রলবোমা নিক্ষেপ করেছে দুর্বৃত্তরা। গাজীপুরের শ্রীপুরের আশকোনা মোড়ে গতকাল সকালে একটি কাভার্ড ভ্যান ও শনিবার রাতে একটি ট্রাকে আগুন দিয়েছে দুর্বৃত্তরা। নীলফামারীর সৈয়দপুরে শনিবার রাতে একটি ট্রাক ভাঙচুর করেছে দুর্বৃত্তরা। এ সময় চালক মো. নান্নু ও সহকারী বাবু গুরুতর আহত হন। নোয়াখালী জেলা জজকোর্ট এলাকায় গতকাল বেলা সাড়ে ১১টার দিকে বিচারিক হাকিমের আদালত ভবনের পাশে ককটেলের বিস্ফোরণ ঘটিয়েছে দুর্বৃত্তরা। নোয়াখালী শহর ও সেনবাগে সন্ধ্যায় চারটি অটোরিকশা ও একটি ট্রাকেও আগুন দিয়েছে দুর্বৃত্তরা। ফেনী-নোয়াখালী সড়কের ফেনীর পাঁচগাছিয়া বাজারের পাশে শনিবার রাতে একটি বাসে অগ্নিসংযোগ করেছে দুর্বৃত্তরা। সিলেট নগরের শেখঘাটে গতকাল দুপুরে সুন্দরবন কুরিয়ার সার্ভিসের একটি গাড়িতে পেট্রলবোমা ছুড়েছে দুর্বৃত্তরা। একই সময় শিবগঞ্জে পাঁচটি অটোরিকশা ভাঙচুর করেন হরতাল-সমর্থকেরা। জয়পুরহাট-বগুড়া সড়কের ক্ষেতলালে শনিবার রাতে আলুবোঝাই একটি ট্রাকে পেট্রলবোমা হামলা হয়েছে। চট্টগ্রামের সিজিএস কলোনি এলাকা থেকে গতকাল ভোরে পরিত্যক্ত অবস্থায় ১০টি পেট্রলবোমা উদ্ধার করেছে পুলিশ। এ ছাড়া কর্ণফুলী ইপিজেড এলাকায় গত রাতে একটি বাসে আগুন দিয়েছে দুর্বৃত্তরা। ব্রাহ্মণবাড়িয়া শহরের টিএ রোডে গতকাল বিকেলে ককটেল বিস্ফোরণে শাহ আলম নামে একজন রিকশারোহী গুরুতর আহত হন। {প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}	1
ছাত্রলীগের পাঁচ নেতা-কর্মীর মৃত্যুদণ্ড জুবায়ের আহমেদ হত্যা মামলায় মৃত্যুদণ্ডাদেশ পাওয়া পলাতক পাঁচ আসামিকে খুঁজে বের করে রায় কার্যকরের দাবি জানিয়েছেন জুবায়েরের মা হাসিনা আহমেদ। এ মামলার রায় শোনার পর কান্নাজড়িত কণ্ঠে প্রতিক্রিয়ায় তিনি এ কথা বলেন। জাহাঙ্গীরনগর বিশ্ববিদ্যালয়ের ইংরেজি বিভাগের ছাত্র জুবায়ের হত্যা মামলার রায় ঘোষণা করা হয়েছে গতকাল রোববার। রায়ে পাঁচজনকে মৃত্যুদণ্ডাদেশ, ছয়জনকে যাবজ্জীবন কারাদণ্ডাদেশ দিয়েছেন আদালত। অভিযোগ প্রমাণিত না হওয়ায় অপর দুই আসামিকে খালাস দেওয়া হয়েছে। ঢাকার দ্রুত বিচার ট্রাইব্যুনাল-৪-এর বিচারক এ বি এম নিজামুল হক এ রায় ঘোষণা করেন। মামলার ১৩ আসামিই জাহাঙ্গীরনগর বিশ্ববিদ্যালয়ের বিভিন্ন বিভাগের শিক্ষার্থী ও বাংলাদেশ ছাত্রলীগের নেতা-কর্মী। মৃত্যুদণ্ডাদেশ পাওয়া পাঁচজন হলেন খন্দকার আশিকুল ইসলাম, রাশেদুল ইসলাম, জাহিদ হাসান, মাহবুব আকরাম ও খান মোহাম্মদ রইস। তাঁরা সবাই পলাতক। যাবজ্জীবন কারাদণ্ডাদেশ পাওয়া ছয়জন হলেন ইশতিয়াক মেহবুব, মাজহারুল ইসলাম, শফিউল আলম, নাজমুস সাকিব, কামরুজ্জামান ও অভিনন্দন কুণ্ডু। এঁদের মধ্যে ইশ তিয়াক পলাতক। মাহমুদুল হাসান ও মো. নাজমুল হুসেইন খালাস পেয়েছেন। রায় ঘোষণার সময় কারাগারে থাকা সাত আসামিকে আদালতে হাজির করা হয়। গত ২৮ জানুয়ারি যুক্তি-তর্ক উপস্থাপন শেষে ৪ ফেব্রুয়ারি এই মামলার রায় ঘোষণার দিন ধার্য করা হয়। অবরোধ-হরতালে কারাগারে থাকা সাত আসামিকে নিরাপত্তার কারণে ওই দিন হাজির না করায় রায় ঘোষণার তারিখ ৮ ফেব্রুয়ারি ধার্য করেন আদালত। রায়ে পর্যবেক্ষণ: রায়ে বলা হয়, মামলার তদন্ত কর্মকর্তা ঘটনার গভীরে ঢুকে বর্তমান রাজনীতির চরম বিশৃঙ্খলা, নীতিহীন ও আদর্শচ্যুত চেহারা উন্মোচন করেছেন। এতে বলা হয়, বিশ্ববিদ্যালয়ের সর্বোচ্চ নীতিনির্ধারণী কর্তৃপক্ষ সিন্ডিকেটও এসব প্রতিরোধ করতে ব্যর্থ হন। কারণ প্রতিটি পাবলিক বিশ্ববিদ্যালয়ে মাত্রাতিরিক্ত প্রভাব বিদ্যমান রয়েছে। রায়ে বলা হয়, পাবলিক বিশ্ববিদ্যালয়ে ছাত্রসংগঠনগুলোর মধ্যে উল্লেখিত অনৈতিক কর্মকাণ্ডের শেষ পরিণতি হচ্ছে জুবায়ের হত্যাকাণ্ড। অনুরূপ অহেতুক হত্যাকাণ্ড মানবতা ও নৈতিকতাকে বারবার প্রশ্নবিদ্ধ করে। এতে ভুক্তভোগীর পরিবারের ওপর নেমে আসে শোকের ছায়া। এমনকি পারিবারিক, সামাজিক ও আর্থিক নানা রকম সমস্যাও পরিবারগুলোকে গ্রাস করে। বিশ্ববিদ্যালয়ে পেশিশক্তির জোরে কোনো ধরনের সহিংসতা, নৃশংসতা, অশান্তি সৃষ্টি, নৈরাজ্য, বিশৃঙ্খলা, হানাহানি, উগ্রতা, বর্বরতা শিক্ষার অনূকূল পরিবেশের ক্ষেত্রে মারাত্মক প্রতিবন্ধকতা সৃষ্টি করে, যা কারও কাম্য হতে পারে না। পাবলিক বিশ্ববিদ্যালয়ে সংঘটিত কোনো হত্যাকাণ্ড বা সন্ত্রসী কর্মকাণ্ডের বিচার সাম্প্রতিক অতীতে না হওয়াটাও পরবর্তী সময়ে একই ঘটনা ঘটাতে উৎসাহিত করছে। রায়ে আরও বলা হয়, এ রকম হত্যাকাণ্ডে ছাত্ররাজনীতি সম্পর্কে নেতিবাচক ধারণার সৃষ্টি হয়, যা স্বাভাবিক কারণেই ছাত্ররাজনীতিকে করে কলঙ্কিত। এ ক্ষেত্রে বিশ্ববিদ্যালয়গুলোতে হত্যা ও সন্ত্রাসী কর্মকাণ্ড প্রতিহত করার জন্য ছাত্ররাজনীতির ক্ষেত্রে যুগোপযোগী আচরণবিধি তৈরি করা সময়ের দাবি বলে প্রতীয়মান হয়। গণমাধ্যমকর্মীদের বিভিন্ন প্রশংসনীয় ভূমিকার উল্লেখ করেন বিচারক। ঘটনাপ্রবাহ: ২০১২ সালের ৮ জানুয়ারি জুবায়েরকে ছাত্রলীগের প্রতিপক্ষের নেতা-কর্মীরা ক্যাম্পাসে কুপিয়ে জখম করেন। পরদিন ভোরে রাজধানীর ইউনাইটেড হাসপাতালে চিকিৎসাধীন অবস্থায় তিনি মারা যান। পটুয়াখালীর কলাপাড়া উপজেলার মদিনাবাগ নাবলাপাড়ার মো. তোফায়েল আহমেদের ছেলে তিনি। আইনজীবী সূত্র জানায়, জুবায়ের হত্যার ঘটনায় বিশ্ববিদ্যালয় প্রশাসন আশুলিয়া থানায় মামলা করে। মামলায় ২০১৩ সালের ৮ এপ্রিল পুলিশ ১৩ ছাত্রের বিরুদ্ধে আদালতে অভিযোগপত্র দাখিল করে। ওই বছরের ৮ সেপ্টেম্বর অভিযোগ গঠন করা হয়। মামলায় ৩৭ জন সাক্ষীর মধ্যে ২৭ জনের সাক্ষ্য গ্রহণ করা হয়। রাষ্ট্রপক্ষে সহকারী পাবলিক প্রসিকিউটর তাছলিমা ইয়াসমিন দিপা এবং আসামিপক্ষে আইনজীবী সৈয়দ রেজাউর রহমান ও জামাল উদ্দিন খন্দকার মামলা পরিচালনা করেন। রায় কার্যকর চায় পরিবার কলাপাড়া (পটুয়াখালী) ও জাহাঙ্গীরনগর বিশ্বিবিদ্যালয় প্রতিনিধি জানান, রায়ে সন্তোষ প্রকাশ করেছে নিহত জুবায়েরের পরিবার। রায়ে খুশি জাহাঙ্গীরনগর বিশ্ববিদ্যালয়ের শিক্ষক ও শিক্ষার্থীরাও। তাঁরা বলেছেন, এই রায়ে ন্যায়বিচার প্রতিষ্ঠিত হয়েছে। রায়ে কী হতে পারে, তা নিয়ে কয়েক দিন ধরে দুশ্চিন্তায় ছিলেন জুবায়েরের বাবা নৌবাহিনীর অবসরপ্রাপ্ত সদস্য তোফায়েল আহমেদ ও মা গৃহিণী হাসিনা আহমেদ। কলাপাড়া উপজেলা স্বাস্থ্য কমপ্লেক্সে চিকিৎসা নিয়ে সকালে তাঁরা বাসায় ফেরেন। দুপুরে কলাপাড়া পৌর শহরের মদিনাবাগের বাসায় কথা হয় জুবায়েরের বাবা-মায়ের সঙ্গে। কথা বলার সময় কান্নায় ভেঙে পড়েন তাঁরা। কান্নাজড়িত কণ্ঠে হাসিনা আহমেদ বলেন, ‘কী রায় হয়, তা দেখার জন্য আমি টিভিতে চোখ রেখে বসে ছিলাম। যে রায় হয়েছে, তাতে আমরা খুশি। এখন আমাদের একটাই চাওয়া, রায় কার্যকর করা হোক। ফাঁসি হওয়া যেসব আসামি পলাতক রয়েছে, তাদের খুঁজে বের করে রায় কার্যকর করা হোক।’ তোফায়েল আহমেদ বলেন, ‘আমি চাই বিশ্ববিদ্যালয় যেন শুধু পড়াশোনার জায়গা হয়। সেখানে যেন মেধার প্রতিযোগিতা হয়। সরকারের কাছে তাই একটাই চাওয়া, বিশ্ববিদ্যালয়ে সন্ত্রাস বন্ধ করুন। পড়াশোনার পরিবেশ নিশ্চিত করুন।’ জুবায়েরের সহপাঠী আবিদ আজাদ রায়ে সন্তোষ প্রকাশ করে বলেন, ‘আন্দোলনের ফলেই আমরা এ রায় পেয়েছি।’ সমাজতান্ত্রিক ছাত্রফ্রন্টের বিশ্ববিদ্যালয় শাখার সাবেক আহ্বায়ক মৈত্রী বর্মণ বলেন, রায় কার্যকর করার জন্য প্রয়োজনীয় উদ্যোগ গ্রহণ করতে হবে, পলাতকদের গ্রেপ্তার করতে হবে। একই সঙ্গে ক্যাম্পাসের রাজনৈতিক পরিবেশ বদলাতে হবে। না হলে এমন ঘটনার পুনরাবৃত্তি হবে। নৃবিজ্ঞান বিভাগের শিক্ষার্থী জুনানজিনা আহমেদ বলেন, ‘বিশ্ববিদ্যালয়জীবনে আমার বন্ধুদের মধ্যে একজন খুন হয়েছে আর অন্য ১৩ জন খুনি হয়েছে। কিন্তু তারা কেউ খুনি ছিল না। যে পথ দিয়ে একজন ছাত্র খুনি হয়ে ওঠে, সেই পথ আমাদের বন্ধ করতে হবে।’ রায়ে সন্তোষ জানিয়েছেন সরকার ও রাজনীতি বিভাগের শিক্ষক নাসিম আখতার হোসাইন, নইম সুলতান, দর্শন বিভাগের রায়হান রাইন, এ এস এম আনোয়ারুল্লাহ ভূঁইয়া, ইতিহাস বিভাগের এ টি এম আতিকুর রহমান, আনিছা পারভীন, নাটক ও নাট্যতত্ত্ব বিভাগের মো. আমিনুল ইসলাম, পরিবেশবিজ্ঞান বিভাগের মো. জামাল উদ্দিন প্রমুখ। ইতিহাস বিভাগের শিক্ষক মোহাম্মদ গোলাম রব্বানী বলেন, ‘জুবায়ের হত্যার পর বিশ্ববিদ্যালয়ের ছাত্র-শিক্ষকেরা একসঙ্গে আন্দোলন করেছেন, আন্দোলন অব্যাহত রেখেছেন। তার ফল হলো এই রায়।’	1
এমাজউদ্দীনের বাড়িতে গুলির ঘটনায় মামলা বা জিডি হয়নি রাজধানীর এলিফ্যান্ট রোডে ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদের বাড়িতে গুলি করার ঘটনায় গতকাল রোববার পর্যন্ত থানায় মামলা বা সাধারণ ডায়েরি (জিডি) হয়নি। গত শনিবার সন্ত্রাসীরা ওই বাড়ি লক্ষ্য করে গুলি করলে একটি এমাজউদ্দীনের শয়নকক্ষের জানালার কাচে লাগে। নিউমার্কেট থানার পুলিশ জানায়, এটি গুলি না ককটেলজাতীয় কিছুর বিস্ফোরণের কারণে হয়েছে, তা এখনো নিশ্চিত নয়। কাঁটাবনের পশ্চিম পাশে সড়কঘেঁষে অধ্যাপক এমাজউদ্দীনের চারতলা বাড়ি। সেখানে তিনি ও পরিবারের সদস্যরা থাকেন। গতকাল বিকেলে ওই বাড়িতে গিয়ে দেখা যায়, দোতলায় তাঁর শয়নকক্ষের জানালার কাচে ছিদ্র। কাচ কিছুটা ফেটেও গেছে। অধ্যাপক এমাজউদ্দীন প্রথম আলোকে বলেন, শনিবার রাত নয়টার দিকে তিনি শয়নকক্ষের পাশের কক্ষে খাচ্ছিলেন। এ সময় তিনি চারটি গুলির শব্দ পান। দ্রুত শয়নকক্ষে গিয়ে দেখেন, জানালার কাচে গুলির ছিদ্র। পরে বাড়ির নিরাপত্তাকর্মীরা জানান, দুটি মোটরসাইকেলে আসা চার যুবক বাড়ি লক্ষ্য করে গুলি করে চলে গেছে। কে বা কারা কেন এ ঘটনা ঘটিয়েছে, সে ব্যাপারে কিছু ধারণা করতে পারছেন না তিনি। এমাজউদ্দীনের পরিবার জানায়, ঘটনার পর পুলিশ এসেছিল। তবে বাড়ির ভেতর থেকে গুলি বা গুলির খোসা পায়নি তারা। নিরাপত্তা হিসেবে বাড়ির আশপাশে টহল দেওয়া হবে বলে পুলিশ আশ্বাস দিয়েছে। পুলিশ দেখে গেছে বলে তাঁরা কোনো লিখিত অভিযোগ করেননি। এ বিষয়ে জানতে চাইলে নিউমার্কেট থানার ভারপ্রাপ্ত কর্মকর্তা (ওসি) ইয়াসিন আরাফাত প্রথম আলোকে বলেন, পরিবারের পক্ষ থেকে কোনো অভিযোগ না করায় এ ঘটনায় থানায় কোনো অভিযোগ তালিকাভুক্ত হয়নি। তবে ঘটনাটি গুলি না ককটেলজাতীয় কিছুর বিস্ফোরণ, সে ব্যাপারে এখনো নিশ্চিত হওয়া যায়নি। বিষয়টি তদন্ত করে দেখা হচ্ছে।	1
ছাত্রীকে পিটিয়ে জখম ঢাকা বিশ্ববিদ্যালয়ের চারুকলার এক ছাত্রীর ওপর হামলা চালিয়েছে দুর্বৃত্তরা। এতে তাঁর বাঁ হাত ভেঙে গেছে এবং শরীরের বিভিন্ন অংশ থেঁতলে গেছে। গত শনিবার সকালে বাসায় যাওয়ার পথে রাজধানীর উত্তরায় এ ঘটনা ঘটে। আহত ছাত্রীর নাম ইসরাত জাহান। তিনি ছাপচিত্র বিভাগের দ্বিতীয় বর্ষের শিক্ষার্থী। ২৪ জানুয়ারি এই ছাত্রী ছাত্রলীগের শামসুন নাহার হল শাখার সভাপতি নিশীতা ইকবালের বিরুদ্ধে ইয়াবা ব্যবসা ও তাঁকে পিটিয়ে হল থেকে বের করে দেওয়ার অভিযোগ করেন। ভুক্তভোগী ছাত্রী জানান, তিনি ওই দিন সকাল সাড়ে ১০টার দিকে রিকশায় করে রাজধানীর উত্তরা নিজ বাসায় যাচ্ছিলেন। এ সময় একটি মোটরসাইকেল রিকশার পেছনে দ্রুতবেগে ধাক্কা দেয়। এতে তিনি পড়ে গেলে অপর একটি বাইক থেকে তিনজন নেমে এসে তাঁকে মারধর শুরু করে।	1
ক্ষতিগ্রস্তরা মামলা করতে পারবে না পারমাণবিক দুর্ঘটনার ক্ষেত্রে ক্ষতিগ্রস্ত ব্যক্তিরা পারমাণবিক উপাদান সরবরাহকারী প্রতিষ্ঠানগুলোর বিরুদ্ধে মামলা করতে পারবে না। তারা বিচার চাইতে পারবে পারমাণবিক কেন্দ্র পরিচালনাকারী ব্যক্তি বা প্রতিষ্ঠানের বিরুদ্ধে। সম্প্রতি সম্পাদিত ভারত-যুক্তরাষ্ট্র পরমাণু চুক্তিতে এ কথা বলা হয়েছে। ভারতের পররাষ্ট্র মন্ত্রণালয় এ চুক্তির বিস্তারিত তথ্য প্রকাশ করেছে। খবর এনডিটিভির। গত মাসে মার্কিন প্রেসিডেন্ট বারাক ওবামার ভারত সফরকালে দুই দেশের মধ্যে দীর্ঘ প্রতীক্ষিত ও আলোচিত ওই চুক্তি চূড়ান্ত করা হয়। সরবরাহ করা পারমাণবিক উপাদানগুলোর ওপর নজরদারি করার বিতর্কিত মার্কিন প্রস্তাব ভারত প্রত্যাখ্যান করে বলেছে, এ ব্যাপারে আন্তর্জাতিক পরমাণু শক্তি সংস্থার (আইএইএ) নির্ধারিত নিরাপত্তাব্যবস্থা অনুসরণ করা হবে। এ চুক্তির জন্য ভারতীয় আইনে কোনো ধরনের পরিবর্তন করতে হয়নি। রাজ্যসভায় এ ব্যাপারে প্রস্তাবিত দুটি সংশোধনী নিয়ে বিতর্ক হয়েছে। তবে দুর্ঘটনার ক্ষেত্রে ক্ষতিগ্রস্ত ব্যক্তিদের পক্ষ থেকে পারমাণবিক উপাদান সরবরাহকারীদের বিচারের মুখোমুখি করার প্রস্তাবটি পাস হয়নি। পারমাণবিক কেন্দ্র পরিচালনাকারীরা ওই সরবরাহকারীদের বিরুদ্ধে অভিযোগ করতে পারবে।	1
যুক্তরাষ্ট্রে গুলিতে বন্দুকধারীসহ ৫ জনের মৃত্যু যুক্তরাষ্ট্রের জর্জিয়া অঙ্গরাজ্যের আটলান্টার কাছে এক শহরতলিতে বন্দুকধারীর হামলায় চারজন নিহত ও দুই শিশু আহত হয়েছে। পরে ওই বন্দুকধারী ব্যক্তিও আত্মহত্যা করেন। খবর এএফপির। ডগলাসভিল শহরতলির একটি বাড়িতে গত শনিবার এ ঘটনা ঘটে। ডগলাস কাউন্টি শেরিফ দপ্তরের কর্মকর্তা লেফটেন্যান্ট গ্লেন ড্যানিয়েল বলেন, সাংসারিক বিরোধের জেরে ওই হত্যাকাণ্ড ঘটেছে। হামলাকারী ব্যক্তি ওই বাড়িতে গিয়ে তাঁর সাবেক স্ত্রী ও কয়েকটি শিশুর ওপর গুলি চালান। আহত দুই শিশুকে স্থানীয় হাসপাতালে চিকিৎসা দেওয়া হচ্ছে। হতাহতদের কয়েকজন পরস্পরের আত্মীয়। পুলিশ ঘটনার তদন্ত করছে। বন্দুকধারী হামলাকারী ও হতাহতদের নাম প্রকাশ করা হয়নি।	1
‘দেশ বাঁচাও, অর্থনীতি বাঁচাও’ ফেডারেশন অব বাংলাদেশ চেম্বার অব কর্মাস অ্যান্ড ইন্ডাস্ট্রিজের (এফবিসিসিআই) কেন্দ্রীয় কর্মসূচির অংশ হিসেবে গতকাল রোববার দেশের বিভিন্ন স্থানে মানববন্ধন হয়েছে। ‘দেশ বাঁচাও, অর্থনীতি বাঁচাও’ স্লোগান সামনে রেখে এ কর্মসূচি পালন করা হয়। এ সময় সহিংসতা ও নৈরাজ্য বন্ধ করে দেশে স্বাভাবিক অবস্থা ফিরিয়ে আনার দাবি জানানো হয়। প্রথম আলোর নিজস্ব প্রতিবেদক, আঞ্চলিক কার্যালয় ও প্রতিনিধিদের পাঠানো খবর: বরিশাল: নগরের অশ্বিনীকুমার হলসহ বিভিন্ন সড়কে ব্যবসায়ীরা জাতীয় পতাকা হাতে নিয়ে মানববন্ধন করেন। বরিশাল চেম্বারের সভাপতি সাইদুর রহমানের সভাপতিত্বে কর্মসূচি চলাকালে বক্তব্য দেন ব্যবসায়ী জাহাঙ্গীর হোসেন, আনোয়ারুল হক, মৃণাল কান্তি সাহা, আমিনুর রহমান খান প্রমুখ। খুলনা: নগরের ডাকবাংলা মোড়ের কাছে চেম্বার ভবনের সামনের সড়কের দুই পাশে ব্যবসায়ীরা মানববন্ধন করেন। কর্মসূচি চলাকালে বক্তব্য দেন খুলনা চেম্বারের সভাপতি কাজী আমিনুল হক। দৌলতপুরেও খুলনা চেম্বারের সঙ্গে সংহতি জানিয়ে মানববন্ধনে অংশ নেয় কাঁচা পাট রপ্তানিকারকদের সংগঠন বাংলাদেশ জুট অ্যাসোসিয়েশন। সাতক্ষীরা: নিউমার্কেট চত্বরে দুপুর ১২টায় ব্যবসায়ীরা মানববন্ধন করেন। আধা ঘণ্টার মানববন্ধন চলাকালে মাইকে জাতীয় সংগীত বাজানো হয়। কর্মসূচিতে বক্তব্য দেন সাতক্ষীরা চেম্বারের (চেম্বার অব কর্মাস অ্যান্ড ইন্ডাস্ট্রিজ) সভাপতি নাছিম ফারুখ খান, সাবেক সভাপতি শেখ আজহার হোসেন, শেখ নুরুল হক প্রমুখ। চুয়াডাঙ্গা: দুপুরে বড় বাজার শহীদ হাসান চত্বরে মানববন্ধন করা হয়। এ সময় চুয়াডাঙ্গা চেম্বারের সভাপতি ইয়াকুব হোসেন, দোকান মালিক সমিতির সভাপতি আসাদুল হাসান জোয়ার্দ্দার, মো. শফিউদ্দিনসহ ব্যবসায়ী নেতারা বক্তব্য দেন। যশোর: শহরের রবীন্দ্রনাথ ঠাকুর, বঙ্গবন্ধু শেখ মুজিবুর রহমান ও নেতাজি সুভাষ চন্দ্র বসু সড়ক এবং খাজুরা বাসস্ট্যান্ড, চৌরাস্তা, চুয়াডাঙ্গা বাসস্ট্যান্ড, পালবাড়ী, চাঁচড়া ও দড়াটানা মোড়ে মানববন্ধন করা হয়। এতে ব্যবসায়ীদের ২৫টি সংগঠনের সহস্রাধিক নেতা-কর্মী অংশ নেন। এ সময় সংক্ষিপ্ত বক্তব্য দেন যশোর শিল্প ও বণিক সমিতির সদ্য বিলুপ্ত কমিটির পরিচালক এস এম হুমায়ুন কবির। রাজবাড়ী: দুপুরে রাজবাড়ী প্রেসক্লাবের সামনে মানববন্ধন করা হয়। কর্মসূচি চলাকালে বক্তব্য দেন রাজবাড়ী চেম্বারের সভাপতি কাজী ইরাদত আলী। এ সময় জেলা আওয়ামী লীগের সহসভাপতি ফকীর আবদুল জব্বার, জেলা ক্রীড়া সংস্থার সাধারণ সম্পাদক সফিকুল ইসলাম, রাজবাড়ী চেম্বারের পরিচালক জাকির হোসেন প্রমুখ উপস্থিত ছিলেন। ঝালকাঠি: চেম্বার ভবনের সামনে মানববন্ধন করা হয়। এ সময় বক্তব্য দেন চেম্বারের সভাপতি সালাহ্উদ্দিন আহম্মেদ সালেক, সহসভাপতি অমল সাহা, সাবেক সভাপতি নুরুল ইসলাম খলিফা, মাহাবুব হোসেন প্রমুখ। বাগেরহাট: শহরের রাহাতের মোড়ে বাগেরহাট চেম্বার মানববন্ধনের আয়োজন করে। কর্মসূচি চলাকালে বক্তব্য দেন চেম্বারের সভাপতি মো. শাহজাহান মিনা, সিনিয়র সহসভাপতি সরদার ওমর ফারুক, সহসভাপতি নাসির খান প্রমুখ। কুষ্টিয়া: শহরের বড়বাজারে কুষ্টিয়া চেম্বারের সামনে মানববন্ধন করা হয়। চেম্বারের সভাপতি আবুল কাশেমের সভাপতিত্বে কর্মসূচি চলাকালে বক্তব্য দেন কুষ্টিয়া চেম্বারের সহসভাপতি এস এম কাদেরী শাকিল, ব্যবসায়ী নেতা রবিউল ইসলাম, সাজ্জাদ হোসেন, আলমগীর হোসেন প্রমুখ।	1
রাজনৈতিক কর্মসূচি নেই, চলছে চোরাগোপ্তা হামলা বিএনপির নেতৃত্বাধীন ২০-দলীয় জোট ৬ জানুয়ারি থেকে সারা দেশে লাগাতার অবরোধ কর্মসূচি ঘোষণা করে। এর পর থেকে বরিশালের গৌরনদী ও আগৈলঝাড়া উপজেলায় ২০ দলের তেমন কোনো রাজনৈতিক কর্মসূচি দেখা যায়নি। তবে যানবাহনে পেট্রলবোমা নিক্ষেপসহ বিভিন্ন ধরনের চোরাগোপ্তা হামলা চলছে। এসব হামলায় পাঁচজন প্রাণ হারান। হামলার জন্য বিএনপি ও আওয়ামী লীগ পরস্পরকে দায়ী করছে। গত শনিবার ভোরে গাজীপুর থেকে ছেড়ে আসা পোলট্রি খাদ্যবোঝাই ট্রাকে ঢাকা-বরিশাল মহাসড়কের গৌরনদীর দক্ষিণ মাহিলাড়া নামক জায়গায় পেট্রলবোমা নিক্ষেপ করে দুর্বৃত্তরা। এতে ট্রাকের চালক ফরিদপুরের ইজায়েদুল মিয়া ও তাঁর সহকারী একই জেলার মুন্না বিশ্বাস নিহত হন। এর আগে ২ ফেব্রুয়ারি রাতে ঢাকা-বরিশাল মহাসড়কের গৌরনদী উপজেলার নিলখোলা নামক স্থানে একটি মালবোঝাই ট্রাকে পেট্রলবোমা নিক্ষেপ করে দুর্বৃত্তরা। এ সময় অগ্নিদগ্ধ হয়ে ট্রাকের চালক নূর হোসেন ও তাঁর সহকারী জাফর রাঢ়ী এবং চালকের শ্বশুর মো. মোতালেব হোসেন নিহত হন। ৪ ফেব্রুয়ারি রাতে ঢাকাসহ বিভিন্ন উদ্দেশে বরিশাল থেকে ছেড়ে আসা অর্ধশতাধিক যানবাহন আইনশৃঙ্খলা রক্ষাকারী বাহিনীর নিরাপত্তায় গৌরনদী এলাকা অতিক্রম করার সময় কাসেমাবাদ আকনবাড়ির সামনে ও কাসেমাবাদ লাল পুল এলাকায় একটি বাস ও দুটি ট্রাক ভাঙচুর করে দুর্বৃত্তরা। ৩০ জানুয়ারি রাতে গৌরনদীর হোসনাবাদ এলাকায় ঢাকাগামী একটি লঞ্চে পেট্রলবোমা নিক্ষেপ করে দুর্বৃত্তরা। এতে লঞ্চের দোতলার কিছু অংশ পুড়ে যায়। দুজন আহত হন। ২৯ জানুয়ারি গভীর রাতে কটকস্থল এলাকায় একটি কাভার্ড ভ্যানে পেট্রলবোমা নিক্ষেপ করা হয়। এতে ভ্যানের চালক লিটন ও তাঁর সহকারী তুহিন মৃধা আহত হন। গত ২৮ জানুয়ারি কাসেমাবাদ এলাকায় দুটি ট্রাক ভাঙচুর করে দুর্বৃত্তরা। ২৩ জানুয়ারি রাতে কটকস্থল এলাকায় পুলিশের পাহারার মধ্যেই বাঁশবোঝাই ট্রাকে পেট্রলবোমা নিক্ষেপ করা হয়। এতে ট্রাকের সামনের একাংশ পুড়ে যায়। ১৩ জানুয়ারি গভীর রাতে আগৈলঝাড়া সদরে পার্কিং করা একটি বিআরটিসি বাসে আগুন দেওয়া হয়। জানতে চাইলে গৌরনদী উপজেলা বিএনপির সাধারণ সম্পাদক আবুল হোসেন মিয়া বলেন, ‘সরকারের এজেন্টরা হামলা চালিয়ে আমাদের নেতা-কর্মীদের নামে মামলা দিয়ে বাড়িছাড়া করেছে।’ অভিযোগ অস্বীকার করে উপজেলা আওয়ামী লীগের সাধারণ সম্পাদক ও পৌর মেয়র মো. হারিছুর রহমান বলেন, বিএনপি একটি সন্ত্রাসী দল। তারাই দলীয় সন্ত্রাসীর সঙ্গে সর্বহারাদের যুক্ত করে চোরাগুপ্তা হামলাসহ পেট্রলবোমা হামলা চালিয়ে একের পর এক মানুষ হত্যা করছে।	1
বরগুনা পাসপোর্ট কার্যালয়ে দালালদের দৌরাত্ম্য কয়েকজন কর্মচারী ও দালালদের কাছে জিম্মি হয়ে পড়েছে বরগুনা আঞ্চলিক পাসপোর্ট কার্যালয়। ভুক্তভোগীদের অভিযোগ, এই চক্রের সঙ্গে পাসপোর্ট কার্যালয়ের কতিপয় কর্মকর্তার যোগসাজশ রয়েছে। দালালেরা সাধারণ পাসপোর্ট করাতে বাড়তি দু-তিন হাজার টাকা আদায় করছে। পাসপোর্ট করতে আসা কয়েকজন অভিযোগ করেন, পাসপোর্টের জন্য সরকার নির্ধারিত আবেদনপত্র (ফরম) পূরণ করে দালাল ছাড়া জমা দেওয়া যায় না। নিজ দায়িত্বে পূরণ করলে দায়িত্বপ্রাপ্ত কর্মকর্তারা নানা রকমের ভুল ধরে আবেদনপত্র ফেরত দিয়ে দেন। তবে দালালদের মাধ্যমে আবেদন করলে সহজেই পাসপোর্ট মেলে। এভাবে পাসপোর্ট করতে আসা লোকজনকে হয়রানির শিকার হতে হচ্ছে। পাসপোর্ট কার্যালয় সূত্র জানায়, সরকারি নিয়ম অনুযায়ী ব্যাংকের মাধ্যমে সাধারণ পাসপোর্টের জন্য তিন হাজার ও জরুরি পাসপোর্টের জন্য ছয় হাজার টাকা জমা দিতে হয়। এই অর্থ জমা দিয়ে আবেদন করার পর স্বাভাবিক ক্ষেত্রে এক মাস ও জরুরি ক্ষেত্রে দুই সপ্তাহের মধ্যে পাসপোর্ট সরবরাহ করা হয়। বরগুনায় পাসপোর্ট কার্যালয়ের কার্যক্রম শুরু হওয়ার পর থেকে জেলা প্রশাসকের কার্যালয়ের কয়েকজন কর্মচারী এবং বাইরের আরও কয়েক ব্যক্তি পাসপোর্ট কার্যালয়ে দালাল হিসেবে সার্বক্ষণিক কাজ করছেন। পাসপোর্ট কার্যালয়ের চতুর্থ শ্রেণির কর্মচারী জহিরুল, ঝাড়ুদার কাওছার ও মনির, নৈশপ্রহরী আরিফ, রেকর্ড কিপার মাসুদ রানা দালাল চক্রের সঙ্গে সরাসরি জড়িত বলে অভিযোগ রয়েছে। জেলা প্রশাসকের কার্যালয়ের গণশিক্ষা বিভাগের সহকারী জাহের মিয়া, নেজারত শাখার চতুর্থ শ্রেণির কর্মচারী সিদ্দিকুর রহমান, সদর উপজেলার কদমতলা গ্রামের এনামুল হক ওরফে মিলন দালাল হিসেবে কাজ করেন। অভিযোগের বিষয়ে পাসপোর্ট কার্যালয়ের রেকর্ড কিপার মাসুদ রানা বলেন, ‘আমি এর সঙ্গে কোনোভাবে জড়িত নই। কেউ এর প্রমাণ দিতে পারবে না।’ নাম প্রকাশে অনিচ্ছুক একজন দালাল জানান, প্রতিটি পাসপোর্ট করতে তাঁরা অতিরিক্ত দুই থেকে তিন হাজার টাকা পর্যন্ত নেন। বাড়তি টাকা থেকে পাসপোর্ট কার্যালয়ে কর্মকর্তা-কর্মচারীদের জন্য এক হাজার, পুলিশ তদন্তের জন্য ৫০০, সত্যায়িত করা বাবদ ১০০ টাকা দিতে হয়। বাকি টাকা দালালেরা নেন। সম্প্রতি এক দুপুরে পাসপোর্ট কার্যালয়ে গিয়ে দেখা যায়, পাসপোর্ট করার জন্য ৭০-৮০ জন কার্যালয়ের ভেতরে ও বাইরে অপেক্ষা করছেন। এ সময় বেশ কয়েকজন দালালকে কাগজপত্র এগিয়ে দেওয়া, কর্মকর্তাদের স্বাক্ষর করানো, সিল দেওয়াসহ নানা কাজ করতে দেখা যায়। কয়েকজন দালাল পাসপোর্ট করতে আসা লোকজনকে ঝামেলা ছাড়া পাসপোর্ট করিয়ে দেওয়ার ব্যাপারে চুক্তি করছেন। এ সময় পাসপোর্ট করতে আসা আমতলীর হলদিয়া ইউনিয়নের মো. ইব্রাহিম নামের এক ব্যক্তি অভিযোগ করেন, দালাল সিদ্দিকুর রহমান আবেদন ফরম পূরণ করার জন্য তাঁর কাছ থেকে ২০০ টাকা নিয়েছেন। এরপর পাসপোর্ট করে দেওয়ার জন্য আরও দুই হাজার টাকা অতিরিক্ত দাবি করেন। এ সময় এই প্রতিবেদক সিদ্দিকুর রহমানের কাছে বিষয়টি জিজ্ঞেস করলে তিনি কিছুটা অপ্রস্তুত হয়ে যান। একপর্যায়ে সিদ্দিকুর বলেন, ‘পাসপোর্ট কার্যালয়ের কয়েকজন কর্মকর্তা-কর্মচারী এসব অপকর্ম করছেন। শুধু আমাদেরই এর জন্য দায়ী করা হচ্ছে।’ দালাল হিসেবে অভিযুক্ত এনামুল হক বলেন, ‘আমি পাসপোর্ট করতে আসা লোকজনকে সহায়তা করি। বিনিময়ে তাঁরা খুশি হয়ে ৫০-১০০ টাকা দেন।’ বরগুনার আঞ্চলিক পাসপোর্ট কার্যালয়ের সহকারী পরিচালক আজমুল কবির বলেন, ‘আমি এখানে নতুন যোগদান করেছি। এ রকম হয়ে থাকলে জেলা প্রশাসক ও পুলিশ সুপারের সঙ্গে কথা বলে প্রয়োজনীয় ব্যবস্থা নেব।’	1
বিএনপি নেতাকে কুপিয়ে হত্যা পটুয়াখালীর কলাপাড়া উপজেলার চাকমাইয়া ইউনিয়ন বিএনপির সাধারণ সম্পাদক মো. মনির তালুকদারকে (৪২) কুপিয়ে হত্যা করা হয়েছে। গতকাল রোববার বিকেলে ইউনিয়নের ইসলামপুর গ্রামে এ ঘটনা ঘটে। মনির তালুকদারের ভাই মন্টু তালুকদার বলেন, মনির তালুকদার বাড়ি থেকে বের হয়ে টমটমে করে আমতলী উপজেলার তারিকাটা বাজারের দিকে যাচ্ছিলেন। বিকেল সাড়ে চারটার দিকে ওই বাজারের কাছে ইসলামপুর গ্রামের সুলতান গাজীর বাড়ির সামনে ওত পেতে থাকা ১০-১২ জন সন্ত্রাসী মনিরের পথরোধ করে। এরপর তাদের হাতে থাকা রামদাসহ ধারালো অস্ত্র দিয়ে তাঁকে এলোপাতাড়ি কোপাতে থাকে। একপর্যায়ে তিনি মাটিতে লুটিয়ে পড়েন। এরপর সন্ত্রাসীরা কুপিয়ে তাঁর দুই হাত ও দুই পা শরীর থেকে বিচ্ছিন্ন করে ফেলে। তাঁর ডান চোখও উপড়ে ফেলা হয়। তাঁর মৃত্যু নিশ্চিত হওয়ার পর সন্ত্রাসীরা ঘটনাস্থল ত্যাগ করে। পরে স্থানীয় লোকজন তাঁকে আমতলী উপজেলা স্বাস্থ্য কমপ্লেক্সে নিয়ে যান। মনির তালুকদারের স্ত্রী মনিরা সুলতানা অভিযোগ করেন, এ হত্যার পেছনে তাঁর (মনির) এক ফুপাতো ভাইসহ ইউনিয়ন আওয়ামী লীগের কিছু নেতা জড়িত রয়েছেন। ওই ফুপাতো ভাই নিজে উপস্থিত থেকে সন্ত্রাসীদের দিয়ে এ হত্যাযজ্ঞ চালিয়েছেন। এর আগেও তাঁকে কয়েকবার হত্যার চেষ্টা করা হয়েছে। উপজেলা বিএনপির সভাপতি এ বি এম মোশাররফ হোসেন বলেন, ‘এই সরকার ক্ষমতায় আসার পর আওয়ামী লীগের ভয়ে মনির এলাকা ছেড়ে পরিবার-পরিজন নিয়ে ঢাকায় গিয়ে বসবাস শুরু করেন। নিজের জীবন নিয়ে আমাদের কাছে তিনি বহুবার শঙ্কা প্রকাশ করেছিলেন। নিষ্ঠুর এই হত্যাকাণ্ড সে শঙ্কারই বহিঃপ্রকাশ।’ ইউনিয়ন আওয়ামী লীগের সভাপতি ও ইউনিয়ন পরিষদের চেয়ারম্যান মো. হুমায়ুন কবীর কেরামত বলেন, ‘আমাদের কোনো নেতা-কর্মী ওই হত্যাকাণ্ডে জড়িত নন।’ কলাপাড়া থানার ভারপ্রাপ্ত কর্মকর্তা (ওসি) মো. আজিজুর রহমান বলেন, হত্যার সঙ্গে জড়িত ব্যক্তিদের চিহ্নিত করে গ্রেপ্তারের উদ্যোগ নেওয়া হয়েছে।	1
ভান্ডারিয়ায় রিকশাচালককে কুপিয়ে হত্যা পিরোজপুরের ভান্ডারিয়া উপজেলায় এক ব্যক্তিকে কুপিয়ে হত্যা করেছে দুর্বৃত্তরা। গত শনিবার রাতে উপজেলার উত্তর তেলিখালী গ্রামে এ ঘটনা ঘটে। অভিযোগ উঠেছে, জমি নিয়ে বিরোধের জের ধরে তাঁকে হত্যা করা হয়েছে। নিহত ব্যক্তির নাম আমির গাজী (৫৫)। তিনি পেশায় রিকশাচালক। পুলিশ ও নিহত ব্যক্তির পারিবারিক সূত্রে জানা গেছে, শনিবার রাতে উপজেলার উত্তর তেলিখালী গ্রামের আমির গাজী স্থানীয় মাদারশি বাজার থেকে বাড়ি ফিরছিলেন। রাত আনুমানিক সাড়ে নয়টার দিকে তিনি বাড়ির সামনে পৌঁছালে সেখানে ওত পেতে থাকা দুর্বৃত্তরা তাঁকে ধারালো অস্ত্র দিয়ে কুপিয়ে জখম করে। এ সময় তাঁর চিৎকার শুনে পরিবারের লোকজন এসে তাঁকে উদ্ধার করে। পরে আমির গাজীকে দ্রুত উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন। খবর পেয়ে সকালে পুলিশ লাশ উদ্ধার করে ময়নাতদন্তের জন্য পিরোজপুর সদর হাসপাতালের মর্গে পাঠায়।	1
কমিটি গঠন নিয়ে ছাত্রলীগ নেতাকে কুপিয়ে জখম রাজবাড়ীর বালিয়াকান্দিতে কমিটি গঠনকে কেন্দ্র করে ছাত্রলীগের এক নেতাকে কুপিয়ে জখম করা হয়েছে। গত শনিবার সন্ধ্যার পরে উপজেলা পরিষদের এলাকায় এই ঘটনা ঘটে। আহত ওই ছাত্রনেতার নাম রাজীব মোল্লা (২০)। তিনি বালিয়াকান্দি সদর ইউনিয়নের শেখপাড়া গ্রামের সলেমান আলী মোল্লার ছেলে। রাজীব ফরিদপুর মেডিকেল কলেজ হাসপাতালে চিকিসাধীন। একই ঘটনায় ইমরান মোল্লা নামে আরেক কর্মী আহত হন। এজাহার ও প্রত্যক্ষদর্শী সূত্রের বিবরণ অনুযায়ী, শনিবার সন্ধ্যায় বালিয়াকান্দি সদর ইউনিয়ন ছাত্রলীগের কমিটি গঠন করা হয়। এতে বিনা প্রতিদ্বন্দ্বিতায় বাদশা আলমগীর সভাপতি নির্বাচিত হন। কিন্তু সাধারণ সম্পাদক পদে রাজীব মোল্লা ও সাইফুল ইসলামের মধ্যে ভোটাভুটি হয়। ভোটে সাইফুল পরাজিত হন। কমিটি গঠন শেষে উপজেলা কার্যালয়ের সামনে পৌঁছানোর পর সাইফুলের সমর্থকেরা রাজীবের ওপর হামলা চালায়। এ সময় রাজীবকে ধারালো অস্ত্র দিয়ে আঘাত করা হয়। তাঁকে উদ্ধার করতে গেলে ইমরানকেও পিটিয়ে আহত করা হয়। খবর পেয়ে অন্যরা এগিয়ে এলে হামলাকারীরা পালিয়ে যায়। বালিয়াকান্দি থানার ওসি এস এম শাহজালাল জানান, রাজীবের বাবা সোলেমান আলী মোল্লা আটজনের বিরুদ্ধে থানায় মামলা করেছেন। আসামি সাইফুলের চাচা তোফায়েল আহমেদকে গ্রেপ্তার করা হয়েছে। গতকাল রোববার দুপুরে তাঁকে রাজবাড়ী আদালতে পাঠানো হয়েছে।	1
১৮ শিবির নেতা–কর্মীর বিরুদ্ধে অভিযোগপত্র চট্টগ্রামের আসকার দীঘিরপারে গত বছরের ৭ জানুয়ারি হরতাল চলাকালে পুলিশের গাড়িতে ককটেল হামলা ও নাশকতার মামলায় ১৮ শিবির নেতা-কর্মীকে আসামি করে অভিযোগপত্র দিয়েছে পুলিশ। গতকাল রোববার চট্টগ্রাম মহানগর হাকিমের আদালতে অভিযোগপত্র জমা দেন মামলার তদন্ত কর্মকর্তা কোতোয়ালি থানার উপপরিদর্শক (এসআই) মো. কামরুজ্জামান। মামলার এজাহারে রয়েছে, গত বছরের ৭ জানুয়ারি হরতাল চলাকালে নগরের কাজীর দেউড়ি এলাকা থেকে ঝটিকা মিছিল বের করার চেষ্টা করে শিবির। পুলিশ বাধা দিলে আসকার দীঘিরপার এলাকায় পুলিশের গাড়ি লক্ষ্য করে দুটি ককটেল ছুড়ে পালিয়ে যায় তারা। এ সময় পুলিশ শটগান থেকে গুলি করলে সাইফুল ইসলাম নামের এক শিবির কর্মী গুলিবিদ্ধ হন। এ ঘটনায় কোতোয়ালি থানার পুলিশ বাদী হয়ে মামলা করে। নগর পুলিশের সহকারী কমিশনার (প্রসিকিউশন) নির্মলেন্দু বিকাশ চক্রবর্তী বলেন, সন্ত্রাস দমন আইন, বিস্ফোরক ও পুলিশের ওপর হামলার ঘটনায় মহানগর ছাত্রশিবিরের ১৮ নেতা-কর্মীকে আসামি করে একটি অভিযোগপত্র আদালতে এসেছে। অভিযোগপত্র গ্রহণের বিষয়ে শুনানির দিন এখনো ধার্য হয়নি। মামলার তদন্ত কর্মকর্তা এসআই মো. কামরুজ্জামান জানান, তদন্তে পুলিশের গাড়ি লক্ষ্য করে ককটেল ছুড়ে মারার ঘটনায় শিবিরের নেতা-কর্মীদের সম্পৃক্ততা পাওয়া গেছে। তাই তাদের আসামি করে অভিযোগপত্র জমা দেওয়া হয়েছে। মামলায় ঘটনার প্রত্যক্ষদর্শীদের সাক্ষী রাখা হয়েছে। ১৮ আসামির মধ্যে মহানগর দক্ষিণ ছাত্রশিবিরের সভাপতি নুরুল হক, মহানগর উত্তরের সভাপতি আ স ম মাশরুর হোসাইন, মহানগর দক্ষিণের সাধারণ সম্পাদক এস এইচ সোহেল, ইসলামী শ্রমিক ফেডারেশন নগর শাখার সভাপতি লুৎফুর রহমান, শিবির চট্টগ্রাম কলেজ শাখার সভাপতি রুকন উদ্দিন, শিবির হাজী মুহম্মদ মুহসীন কলেজ শাখার সভাপতি নাছির উদ্দিন, শিবির কোতোয়ালি থানা শাখার সভাপতি মাহাবুবুর রহমান ও শিবির নেতা সাইদুর রহমান। বাকি নয়জন শিবিরের কর্মী। এ মামলায় গ্রেপ্তার হওয়া কোনো আসামির আদালতে স্বীকারোক্তিমূলক জবানবন্দি আছে কি না, জানতে চাইলে কামরুজ্জামান বলেন, ঘটনার পর ছয় আসামিকে গ্রেপ্তার করা হয়েছিল। কেউ আদালতে জবানবন্দি দেয়নি। প্রত্যক্ষদর্শীদের সাক্ষ্য ও তদন্তে আসামিদের জড়িত থাকার প্রমাণ পাওয়া গেছে।	1
অস্ত্রসহ আটক নগরে চাঁদাবাজি ও সন্ত্রাসী কর্মকাণ্ডের সঙ্গে যুক্ত থাকার অভিযোগে বরিশাল মহানগর ছাত্রলীগের সাবেক সদস্য কামরুজ্জামান ওরফে লিখনসহ তাঁর পাঁচ সহযোগীকে গ্রেপ্তার করেছে র্যা ব। গত শনিবার রাতে নগরের কাশিপুর এলাকার ইছাকাঠি কলোনির একটি মেসে অভিযান চালিয়ে তাঁদের আটক করা হয়। এ সময় তাঁদের কাছ থেকে অস্ত্র, গুলিসহ দেশীয় অস্ত্র উদ্ধার করা হয়। পরে তাঁদের বিরুদ্ধে অস্ত্র আইনে মামলা দায়ের করে পুলিশের কাছে হস্তান্তর করা হয়। অভিযানে নেতৃত্ব দেওয়া র্যা ব-৮-এর ক্যাপ্টেন আবুল বাশার জানান, কামরুজ্জামানের বিরুদ্ধে চাঁদাবাজি, সন্ত্রাস ও টেন্ডারবাজির একাধিক অভিযোগ আছে। গতকাল রোববার তাঁদের কারাগারে পাঠানো হয়েছে। 	1
কারাদণ্ড মাগুরার শ্রীপুরে এক কলেজছাত্রীকে ইভ টিজিংয়ের দায়ে দুই তরুণকে এক বছরের কারাদণ্ড দিয়েছেন ভ্রাম্যমাণ আদালত। গতকাল রোববার দুপুরে ওই দণ্ডাদেশ দেওয়া হয়। সাজাপ্রাপ্তরা হলেন শ্রীপুর উপজেলার ঘাসিয়াড়া গ্রামের খোরশেদ আলম (২০) ও বরালিদহ গ্রামের রুবেল হোসেন (২১)। শ্রীপুর থানার ওসি শাহ আওলাদ হোসেন বলেন, একাদশ শ্রেণির ওই ছাত্রীকে স্থানীয় কম্পিউটার কম্পোজের দোকানদার খোরশেদ ও তাঁর বন্ধু রুবেল উত্ত্যক্ত করতেন। তাঁরা ছাত্রীর একটি ছবি ফটোশপ করেন। এরপর তাঁদের প্রস্তাবে রাজি না হলে ওই ছবি ইন্টারনেটে ছেড়ে দেওয়ার হুমকি দেন। ওই ছাত্রীর পক্ষ থেকে এ বিষয়ে থানায় লিখিত অভিযোগ করা হলে পুলিশ শনিবার রাতে ওই দুই তরুণকে আটক করে।	1
জাটকা জব্দ পটুয়াখালীর কলাপাড়া পৌর শহরের চৌরাস্তা এলাকার মাছের বাজারে অভিযান চালিয়ে ১০ মণ জাটকা জব্দ করা হয়েছে। গতকাল রোববার সকালে জাটকা নিধন রোধে কলাপাড়া মৎস্য বিভাগ এই অভিযান পরিচালনা করে। অভিযানে নেতৃত্ব দেন কলাপাড়া উপজেলার জ্যেষ্ঠ মৎস্য কর্মকর্তা কামরুল ইসলাম। মৎস্য বিভাগের অভিযানের খবর পেয়ে অসাধু জাটকা ব্যবসায়ীরা সটকে পড়ায় কাউকে আটক করা যায়নি। পরে জব্দকৃত জাটকা উপজেলা পরিষদ চত্বরে এনে নয়টি এতিমখানায় বিতরণ করা হয়। 	1
ভিজিডি কার্ড দেওয়ার নামে টাকা নেওয়ার অভিযোগ বগুড়ার দুপচাঁচিয়ায় দুস্থ ও অসহায় নারীদের ভিজিডির তালিকায় নাম দেওয়ার কথা বলে আওয়ামী লীগের এক নেতার বিরুদ্ধে টাকা নেওয়ার অভিযোগ উঠেছে। মতিউর রহমান নামের ওই ব্যক্তি তালোড়া ইউনিয়ন পরিষদের ৯ নম্বর ওয়ার্ড আওয়ামী লীগের সভাপতি। তবে টাকা দেওয়ার পরও ভিজিডির তালিকায় নাম না ওঠায় ক্ষুব্ধ নুরজাহান বেগম ওই নেতার বিরুদ্ধে উপজেলা নির্বাহী কর্মকর্তার (ইউএনও) কাছে অভিযোগ করেছেন। অভিযোগ সূত্রে জানা যায়, জানুয়ারি মাসের মাঝামাঝি মতিউর রহমান ভিজিডির তালিকায় নাম অন্তর্ভুক্ত করার জন্য নুরজাহানের কাছে দুই হাজার টাকা চান। নুরজাহান তাঁকে এক হাজার টাকা, দুই কপি ছবি ও জাতীয় পরিচয়পত্র দেন। কিন্তু ৩০ জানুয়ারি চূড়ান্ত তালিকায় নুরজাহানের নাম না থাকায় তিনি ক্ষুব্ধ হন। গত বৃহস্পতিবার ৯ নম্বর ওয়ার্ডের দোগাছি গ্রামের অভিযোগকারী নূরজাহান বেগমের সঙ্গে কথা বলতে গেলে তিনি জানান, ভিজিডি কার্ড দেওয়ার কথা বলে মতিউর রহমান তাঁর কাছ থেকে ছবি, জাতীয় পরিচয়পত্রসহ এক হাজার টাকা নেন। পরে জানতে পারেন, তালিকায় তাঁর নাম নেই। এরপর তিনি উপজেলায় অভিযোগ দিয়েছেন। একই ধরনের অভিযোগ করেন একই গ্রামের আরও সাত-আটজন নারী। তবে তাঁরা লিখিত অভিযোগ করেননি। গ্রামের লিলি বিবি, জান্নাতি বেগম, শেফালী বেগম ও রহিমা বিবি জানান, বিগত ইউনিয়ন পরিষদের (ইউপি) নির্বাচনের পর থেকে এ ওয়ার্ডের ইউপি সদস্য নেই। তাই ইউপি চেয়ারম্যান বিভিন্ন সময়ে তাঁর লোক দিয়ে কাজ করে থাকেন। ভিজিডি কার্ডের কথা বলে মতিউর রহমান তাঁদের কাছে টাকা চেয়েছেন। যাঁদের সামর্থ্য আছে তাঁরা টাকা দিয়ে কার্ড করে নিয়েছেন। যাঁদের টাকা নিয়ে কার্ডের তালিকায় নাম দেয়নি, তাঁদের আংশিক টাকা ফেরত দিয়েছেন। তবে টাকা নেওয়ার কথা অস্বীকার করে মতিউর রহমান বলেন, মেম্বার বিদেশে থাকায় চেয়ারম্যানের নির্দেশে তিনি ইউনিয়নের বিভিন্ন কাজ করেন। ইউপি চেয়ারম্যান আবদুল মালেক সরদার বলেন, ভিজিডি কার্ড করার জন্য কোনো টাকা নেওয়া হয় না। যাঁরা তালিকাভুক্ত হয়েছেন, কেউ এ ধরনের অভিযোগ করতে পারবেন না। কার্ড না পেয়ে এ ধরনের অভিযোগ অনেকে করতে পারেন। ইউএনও সাইফুর রহমান খান বলেন, অভিযোগ পেয়ে মহিলাবিষয়ক কর্মকর্তাকে তদন্ত করার নির্দেশ দেওয়া হয়েছে। সত্যতা পেলে অভিযুক্ত ব্যক্তিদের বিরুদ্ধে ব্যবস্থা নেওয়া হবে। উপজেলা মহিলাবিষয়ক কার্যালয় সূত্রে জানা গেছে, উপজেলার ছয়টি ইউনিয়ন ও দুটি পৌরসভায় ১ হাজার ৪৪০টি ভিজিডি কার্ড বিতরণের জন্য তালিকা তৈরির কাজ সম্পন্ন হয়েছে। দুস্থ ও অসহায় নারীরা এ কার্ড পাবেন। কার্ডধারী প্রত্যেক নারী মাসে ৩০ কেজি করে চাল পাবেন। এভাবে তাঁরা দুই বছর চাল পাবেন।	1
বগুড়ায় যুবলীগ নেতা খুন বগুড়ার শাজাহানপুর উপজেলা যুবলীগের যুগ্ম সাধারণ সম্পাদক রনজু প্রামাণিককে (৪০) কুপিয়ে হত্যা করেছে সন্ত্রাসীরা। গতকাল রোববার বগুড়া শহরের জাহাঙ্গীরবাদ ক্যান্টনমেন্ট-সংলগ্ন ফুলতলা এলাকায় এ ঘটনা ঘটে। ফুলতলার মৃত শুকুর আলী প্রামাণিকের ছেলে রনজু। পুলিশ তাঁর লাশ উদ্ধার করে ময়নাতদন্তের জন্য বগুড়ার শহীদ জিয়াউর রহমান মেডিকেল কলেজ হাসপাতালের মর্গে পাঠিয়েছে। রনজুর ছোট ভাই ঝন্টু প্রামাণিক বলেন, বিকেল পৌনে পাঁচটার দিকে গোহাইল সড়কের পাশে দাঁড়িয়ে ছিলেন তাঁর ভাই। এ সময় শাকপালা এলাকার চিহ্নিত সন্ত্রাসীরা মোটরসাইকেলযোগে এসে তাঁর ওপর হামলা চালায়। কোনো কিছু বুঝে ওঠার আগেই তারা রামদা দিয়ে রনজুকে এলোপাতাড়ি কোপাতে থাকে। মৃত্যু নিশ্চিত করার পর সন্ত্রাসীরা কয়েকটি ফাঁকা গুলি ছুড়ে ঘটনাস্থল ত্যাগ করে। শাজাহানপুর থানার ভারপ্রাপ্ত কর্মকর্তা (ওসি) আবদুল মান্নান বলেন, আধিপত্য বিস্তার ও পূর্বশত্রুতার জেরে প্রতিপক্ষের হাতে রনজু খুন হয়েছেন।	1
রেল কর্মচারীর স্ত্রীকে হত্যার ঘটনায় মামলা নীলফামারীর সৈয়দপুর উপজেলায় রেল কর্মচারীর স্ত্রী তাহেরা বেগম হত্যার ঘটনায় মামলা হয়েছে। তাহেরার ভাই সাজেদুর রহমান বাদী হয়ে গত শনিবার রাতে সৈয়দপুর থানায় হত্যা মামলা করেছেন। পুলিশ হত্যাকাণ্ডে ব্যবহৃত একটি বঁটি আলামত হিসেবে জব্দ করেছে। পুলিশ সূত্রে জানা গেছে, গত শনিবার বেলা দুইটায় সৈয়দপুর রেলওয়ে কারখানার ফাউন্ড্রি শপের (ঢালাই ঘর) সুপারভাইজার মাহবুবুর রহমানের স্ত্রী তাহেরা বেগমকে (৪৫) কয়েকজন দুর্বৃত্ত তাঁদের ফ্ল্যাটে ঢুকে কুপিয়ে চলে যায়। পরে স্বামী ও প্রতিবেশীরা উদ্ধার করে রেলওয়ে হাসপাতালে নিয়ে গেলে চিকিৎসকেরা তাঁকে মৃত্যু ঘোষণা করেন। এ নিয়ে গতকাল রোববার প্রথম আলোতে ‘সৈয়দপুরে রেল কর্মচারীর স্ত্রীকে কুপিয়ে হত্যা’ শিরোনামে প্রতিবেদন প্রকাশিত হয়। সৈয়দপুর থানার ওসি ইসমাইল হোসেন জানান, তাহেরার স্বামী, ছেলে ও মেয়ের সঙ্গে কথা হয়েছে। তাঁদের বক্তব্যের সূত্র ধরে হত্যাকাণ্ডেরে রহস্য উদ্ঘাটনের চেষ্টা চালাচ্ছে পুলিশ। সৈয়দপুর সার্কেলের জ্যেষ্ঠ সহকারী পুলিশ সুপার সাজেদুর রহমান বলেন, ‘তাহেরা বেগম হত্যাকাণ্ডে পরিচিতজনেরা সম্পৃক্ত থাকতে পারে। দুর্বৃত্তরা বাইরে থেকে এলে তার আলামত অন্য রকম হতে পারত। নিহত গৃহবধূর পরিবারের ফ্ল্যাটে থাকা বঁটি হত্যাকাণ্ডে ব্যবহৃত হওয়ায় রহস্য আরও বাড়িয়ে দিয়েছে।	1
টাকা না পেয়ে হত্যা করল পুলিশ? পাঁচ দিন মর্গে পড়ে থাকার পর গতকাল ভাষানটেক শিল্পীরটেক মাঠ থেকে উদ্ধার হওয়া গুলিবিদ্ধ যুবকের পরিচয় মিলেছে। তিনি মিরপুর ১১ নম্বর সেকশনের বাসিন্দা জি এম মো. নাহিদ (২২)। তবে নাহিদের স্বজনেরা অভিযোগ করেন, পল্লবী থানার সিভিল টিম তাঁকে ধরে নিয়ে গুলি করে হত্যা করেছে। পুলিশ পাঁচ লাখ টাকা না পেয়ে এ হত্যাকাণ্ড ঘটিয়েছে। এ ঘটনায় নাহিদের বোন শিলা আক্তার পুলিশের মিরপুর বিভাগের উপকমিশনারের কাছে লিখিত অভিযোগ করেন। নাহিদের মামা বিএনপির সাবেক মহাসচিব (প্রয়াত) খোন্দকার দেলোয়ার হোসেন। গতকাল রোববার নাহিদের বাবা জি এম সাঈদ ঢাকা মেডিকেল কলেজ মর্গে তাঁর ছেলে নাহিদের লাশ শনাক্ত করেন। ৪ ফেব্রুয়ারি গভীর রাতে গুলিবিদ্ধ লাশটি অজ্ঞাত হিসেবে উদ্ধার করে পুলিশ। এরপর পুরান ঢাকার এক ব্যবসায়ী নিহত কিশোর তাঁর আত্মীয় বলে দাবি করলেও পরে তিনি আর আসেননি। এর আগে গত ২৯ জানুয়ারি রাতে মিরপুর বেড়িবাঁধ থেকে বুকে-পিঠে ১০টি গুলিবিদ্ধ অবস্থায় এক যুবকের লাশ উদ্ধার করেছিল পুলিশ। পরে তাঁর স্বজনেরা লাশটি ছাত্রদেলর নেতা আরিফুল ইসলামের (২৩) বলে দাবি করেন। তাঁরা জানান, ২৯ জানুয়ারি সন্ধ্যায় গ্রামের বাড়ি ভোলা যাওয়ার সময় সদরঘাটে কর্ণফুলী-৪ লঞ্চ থেকে ডিবি পরিচয়ধারীরা আরিফুলকে ধরে আনে। তবে ডিবি তাঁকে গ্রেপ্তারের বিষয় অস্বীকার করেছে। মিরপুর বিভাগের উপকমিশনার (ডিসি) মো. নিশারুল আরিফ পুলিশের বিরুদ্ধে অভিযোগ অস্বীকার করেন। তিনি নিহত আরিফুলের স্বজনদের পক্ষ থেকে পুলিশের বিরুদ্ধে করা অভিযোগ পাওয়ার কথা স্বীকার করে বলেন, পল্লবী অঞ্চলের জ্যেষ্ঠ সহকারী পুলিশ কমিশনার মুহম্মদ কামাল হোসেন তদন্ত করছেন। তিনি বলেন, নাহিদ শীর্ষ সন্ত্রাসী শাহাদতের সহযোগী। একটি অস্ত্র মামলায় ১৭ বছরের সাজাপ্রাপ্ত আসামি নাহিদ গত বছর আদালত থেকে জামিনে ছাড়া পেয়েছিলেন। গত মঙ্গলবার দিবাগত রাত তিনটার দিকে উদ্ধার করার পর ভাষানটেক থানার উপপরিদর্শক (এসআই) মো. নাসিরউদ্দিনের করা সুরতহাল প্রতিবেদনে বলা হয়, অজ্ঞাত দুষ্কৃতকারীরা পরিকল্পিতভাবে অজ্ঞাত এই যুবককে গুলি করে হত্যার পর পালিয়ে গেছে। তাঁর পরনে সাদা জ্যাকেট ও নীল রঙের জিনসের প্যান্ট। স্থানীয় লোকজনকে জিজ্ঞাসাবাদ করলে তাঁরা এই যুবককে চেনেন না বলে জানিয়েছেন। অবশ্য গতকাল রোববার ভাষানটেক থানা ওই সুরতহাল প্রতিবেদন প্রত্যাহার করে নেয়। গতকাল ঢাকা মেডিকেল কলেজ মর্গে নাহিদের বাবা জি এম সাঈদ প্রথম আলোকে বলেন, নাহিদকে ধরে নেওয়ার পর পুলিশ তাঁকে পল্লবী থানায় ডেকে নিয়ে যায়। থানার এসআই তৌহিদুল ইসলাম ও আরেফিন তাঁর ছেলেকে ছেড়ে দেওয়ার জন্য পাঁচ লাখ টাকা দাবি করেন। তিনি ২০ থেকে ৫০ হাজার টাকা দিতে রাজি হয়েছিলেন। চাহিদামতো টাকা না পেয়ে তাঁর ছেলেকে হত্যা করে লাশ ভাষানটেক বালুর মাঠে ফেলে রাখে। পুলিশের মিরপুর বিভাগের উপকমিশনারের কাছে করা অভিযোগে বলা হয়, ২ ফেব্রুয়ারি মিরপুর ৬ নম্বর সেকশনের প্রশিকা ভবনের সামনে থেকে এসআই তৌহিদুল ইসলামের নেতৃত্বে পল্লবী থানার সিভিল টিম নাহিদকে তুলে নিয়ে যায়। পরে সন্ধ্যায় একটি মুঠোফোন নম্বর থেকে নাহিদের বাবা সাঈদকে ফোন করে বলা হয় নাহিদ পল্লবী থানার হেফাজতে আছেন। থানায় এসে নাহিদকে নিয়ে যান। থানায় গেলে পুলিশের তথ্যদাতা তারেক নাহিদের বাবাকে থানার পেছনে ৯ নম্বর রোডে আসতে বলেন। সেখানে গিয়ে জি এম সাঈদ সিভিল টিমের গাড়িতে (ঢাকা মেট্রো চ-১৩-৪৭৬৮) এসআই তৌহিদুল ও আরেফিনকে বসা অবস্থায় দেখতে পান। আর পেছনের আসনে নাহিদকে দেখেন। এ সময় সিভিল টিমের লোকজন বলে পাঁচ লাখ টাকা দিলে আপনার ছেলেকে ছেড়ে দেওয়া হবে। পুলিশের কাছে করা অভিযোগে বলা হয়, জি এম সাঈদ ২০ হাজার টাকা নিয়ে গেলে সিভিল টিম নাহিদকে ছেড়ে দিতে রাজি হননি। পরদিন পুলিশের তথ্যদাতা তারেক এক লাখ টাকা নিয়ে নাহিদকে থানায় যেতে বলেন। ৩ ফেব্রুয়ারি টাকা নিয়ে থানার পাশে যেতে ফোন করা হয়। সাঈদ ৫০ হাজার টাকা নিয়ে গেলে এসআই তৌহিদুল ও আরেফিন তা নিতে রাজি হননি। রাত সাড়ে ১২টার দিকে তিনি সিভিল টিমের গাড়িতে নাহিদকে বসা দেখেন। এরপর তাঁকে ওই গাড়িতে অন্যত্র নিয়ে যাওয়া হয়। ৪ ফেব্রুয়ারি পুলিশ যে মোবাইল দিয়ে যোগাযোগ করেছে, সেটি বন্ধ পান। বিভিন্ন স্থানে খোঁজ করেও আর সন্ধান মেলেনি তাঁর। নাহিদের বাবা গতকাল মর্গে বলেন, গত শনিবার রাতে পল্লবী থানায় গেলে থানার ভারপ্রাপ্ত কর্মকর্তা মর্গে যেতে বলেন। এরপর মর্গে এসে তিনি নাহিদকে শনাক্ত করেন। ডিসি নিশারুল আরিফ বলেন, পল্লবী থানায় নাহিদের বিরুদ্ধে দুটি হত্যা ও দুটি অস্ত্র আইনে মামলা রয়েছে। নাহিদের স্বজনদের পুলিশের বিরুদ্ধে করা অভিযোগের সত্যতা পাওয়া যায়নি। তবে যে গাড়িটিতে তুলে নেওয়ার অভিযোগ করা হয়েছে, সেটি পল্লবী থানার সিভিল টিম ব্যবহার করছে। এ ব্যাপারে জানতে চাইলে নাহিদের বাবা বলেন, তাঁর ছেলে নেশাগ্রস্ত। তাই বলে তাঁর ছেলেকে ধরে নিয়ে পুলিশ হত্যা করবে কেন? তিনি অভিযুক্ত পুলিশের বিচার দাবি করেন। বাবা বলেন, নাহিদকে দুবাইয়ে পাঠানোর প্রস্তুতি নেওয়া হচ্ছিল।	1
নয়টি পেট্রলবোমাসহ ছাত্রদল ও শিবিরের ছয়জনকে গ্রেপ্তার খুলনায় চারটি পেট্রলবোমাসহ ছাত্রশিবিরের পাঁচ কর্মী ও টাঙ্গাইলে পাঁচটি পেট্রলবোমাসহ ছাত্রদলের এক ‘নেতা’কে গ্রেপ্তার করেছে র্যাব-পুলিশ। এ ছাড়া নারায়ণগঞ্জ থেকে পাঁচটি পেট্রলবোমাসহ একজনকে আটক করে পুলিশ। চট্টগ্রামে একজনকে ককটেল ফাটিয়ে পালানোর সময় ধরে গণপিটুনি দিয়েছে জনতা। প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিদের পাঠানো খবর: খুলনা আলিয়া মাদ্রাসার একটি ছাত্রাবাস থেকে চারটি পেট্রলবোমাসহ ছাত্রশিবিরের পাঁচ নেতা-কর্মীকে গ্রেপ্তার করেছে পুলিশ। গত শনিবার গভীর রাতে শহরের খানজাহান আলী সড়ক এলাকায় মাদ্রাসাটির একটি ছাত্রাবাসে অভিযান চালিয়ে তাঁদের গ্রেপ্তার করা হয় বলে দাবি করেছেন খুলনা মেট্রোপলিটন পুলিশের অতিরিক্ত উপকমিশনার শেখ মনিরুজ্জামান। গ্রেপ্তার নেতা-কর্মীরা হলেন ছাত্রশিবিরের আলিয়া মাদ্রাসা শাখার সভাপতি মো. আসাদুজ্জামান, সাধারণ সম্পাদক আবু সালেহ, অর্থ সম্পাদক মো. আবদুল ওয়াহিদ, সাথি মো. ইসমাইল হোসেন ও কর্মী আল-মামুন। পুলিশের ভাষ্য, গোপন সংবাদের ভিত্তিতে ওই রাতে পুলিশ মাদ্রাসার ছাত্রাবাসটিতে অভিযান চালায়। এ সময় পুরোনো ছাত্রাবাসের দ্বিতীয় তলার ২০২ নম্বর কক্ষ থেকে চারটি পেট্রলবোমাসহ ওই পাঁচজনকে আটক করা হয়। টাঙ্গাইলের সখীপুরে পাঁচটি পেট্রলবোমাসহ ছাত্রদেলর নেতা সুমন আহমেদকে গ্রেপ্তার করেছে র্যাব। শনিবার দিবাগত রাত তিনটার দিকে সখীপুর পৌরসভার জেলখানা মোড় এলাকায় নিজ বাড়ি থেকে তাঁকে গ্রেপ্তার করা হয়। র্যাবের দাবি, তাঁর বাড়ি থেকে ২৫টি ইয়াবা বড়ি, দুই লিটার পেট্রলও জব্দ করা হয়। তবে সুমন আহমেদের স্ত্রী তমা আক্তার দাবি করেন, ‘আমার স্বামীকে ফাঁসাতে ষড়যন্ত্রমূলকভাবে এগুলো বাড়িতে রেখে যাওয়া হয়েছে।’ সুমন সখীপুর পৌর ছাত্রদলের সভাপতি প্রার্থী হিসেবে কাজ করছেন বলে দলীয় সূত্রে জানা গেছে। নারায়ণগঞ্জ সদর উপজেলার সিদ্ধিরগঞ্জ থেকে পাঁচটি পেট্রলবোমাসহ মো. সেলিম নামের এক ব্যক্তিকে আটক করেছে পুলিশ। অতিরিক্ত পুলিশ সুপার (ডিএসবি) মোহাম্মদ জাকারিয়া বলেন, গতকাল রোববার ভোর চারটায় পূর্ব সানারপাড়া এলাকার আবদুল হান্নানের বাড়িতে অভিযান চালায় পুলিশ। এ সময় বাড়ির ভাড়াটে সেলিমের ফ্ল্যাট থেকে ওই পেট্রলবোমাসহ তাঁকে আটক করা হয়। এ ব্যাপারে সিদ্ধিরগঞ্জ থানার ভারপ্রাপ্ত কর্মকর্তা (ওসি) আলাউদ্দিন জানান, আটক সেলিমের বিরুদ্ধে বিস্ফোরক আইনে একটি মামলা করা হয়েছে। তবে তাঁর রাজনৈতিক পরিচয় নিশ্চিত হওয়া যায়নি। একজনকে গণপিটুনি: চট্টগ্রাম নগরের গোলপাহাড় মোড়ে ককটেল ফাটিয়ে পালানোর সময় একজনকে ধরে গণপিটুনি দিয়েছে জনতা। একপর্যায়ে সে পালিয়েও যায়। প্রত্যক্ষদর্শীরা জানায়, গতকাল বিকেল সাড়ে চারটার দিকে মোটরসাইকেল আরোহী তিন যুবক তিনটি ককটেল ফাটিয়ে বাদশা মিয়া সড়ক দিয়ে পালানোর চেষ্টা করে। এ সময় মোটরসাইকেলটির নিয়ন্ত্রণ হারিয়ে আরোহীরা রাস্তায় পড়ে যায়। দুজন পালিয়ে গেলেও একজন ধরা পড়ে। গণপিটুনির পর মোটরসাইকেল ও তার কাছে থাকা শিবিরের প্রচারপত্রে আগুন ধরিয়ে দেয় জনতা।	1
একই কায়দায় ১১ দিনে তিন লাশ রাজধানীর মিরপুর এলাকায় আবারও এক অজ্ঞাতপরিচয় তরুণের (২৫) গুলিবিদ্ধ লাশ পাওয়া গেছে। এ নিয়ে এ এলাকায় গত ১১ দিনে একই কায়দায় তিন তরুণের লাশ পাওয়া গেল। পুলিশ জানায়, গতকাল সোমবার ভোরে মিরপুরের কালশীর লোহার ব্রিজের পাশে একটি গ্যারেজের সামনের রাস্তা থেকে গুলিবিদ্ধ অজ্ঞাতনামা তরুণের লাশটি উদ্ধার করা হয়। লাশের পাশে একটি ব্যাগে সাতটি পেট্রলবোমা ও সাতটি ককটেল উদ্ধার করা হয়েছে। তাঁর পরনে ছিল সবুজ রঙের স্যান্ডো গেঞ্জি, তার ওপর চেক শার্ট, ঘিয়া রঙের প্যান্ট, ছাই রঙের জ্যাকেট ও পায়ে ছিল কালো জুতা। ক্যান্টনমেন্ট থানার উপপরিদর্শক (এসআই) বেনজীর আহমেদ লাশটি উদ্ধারে করে ঢাকা মেডিকেল কলেজের মর্গে নিয়ে আসেন। গতকাল রাতে এ প্রতিবেদন লেখা পর্যন্ত লাশটির পরিচয় মেলেনি। নিহত যুবকের ডান কানের ওপরে একটি গুলি ও মাথায় আঘাতের চিহ্ন রয়েছে বলে সুরতহাল প্রতিবেদনে উল্লেখ করা হয়। যেখানে লাশটি পাওয়া যায়, তার পাশে কয়েক হাজার মানুষের বসবাস। সেখানকার লোকজন নিহত তরুণকে চিনতে পারেনি। স্থানীয় বাসিন্দারা জানান, রোববার রাতে কিংবা গতকাল ভোরে এখানে কোনো গোলাগুলির শব্দ শোনা যায়নি। অথচ ভোরেই লাশটি পড়ে থাকতে দেখা যায়। হয়তো অন্য কোথাও মেরে লাশটি এখানে ফেলে রাখা হয়েছে। পুলিশের ক্যান্টনমেন্ট জোনের সহকারী কমিশনার (এসি) কুদরত-ই-খুদা প্রথম আলোকে বলেন, ঘটনা সম্পর্কে কিছু বোঝা যাচ্ছে না। লাশের পাশে পেট্রলবোমা ও ককটেল পাওয়ায় নাশকতার কোনো বিষয় আছে কি না, তা-ও খতিয়ে দেখা হচ্ছে। নাম প্রকাশে অনিচ্ছুক আইনশৃঙ্খলা রক্ষাকারী বাহিনীর এক পুলিশ কর্মকর্তা বলেন, এ তরুণ সম্ভবত বন্দুকযুদ্ধে মারা গেছে। এর আগে গত ২৯ জানুয়ারি রাতে মিরপুর বেড়িবাঁধ থেকে বুকে-পিঠে ১০টি গুলি বিদ্ধ অবস্থায় অজ্ঞাতপরিচয় এক তরুণের লাশ মিলেছিল। তখনো পুলিশ দাবি করেছিল, তারা অজ্ঞাতনামা ব্যক্তির লাশটি উদ্ধার করেছে। কে বা কারা হত্যা করেছে, তা তারা জানে না। অবশ্য পরে লাশটি শনাক্ত হয়। সেটি ছিল ছাত্রদলের নেতা আরিফুল ইসলামের (২৩) লাশ। তাঁর স্বজনেরা অভিযোগ করেন, ২৯ জানুয়ারি সন্ধ্যায় গ্রামের বাড়ি ভোলা যাওয়ার সময় ঢাকার সদরঘাটে কর্ণফুলী-৪ লঞ্চ থেকে আরিফুলকে ডিবি পরিচয়ধারী একদল ব্যক্তি আটক করে নিয়ে যায়। অবশ্য ডিবি এ ধরনের কাউকে আটকের কথা অস্বীকার করেছে। এর আগে গত ৪ ফেব্রুয়ারি গভীর রাতে ভাষানটেকের একটি বালুর মাঠ থেকে গুলিবিদ্ধ এক তরুণের লাশ পাওয়া যায়। এ ক্ষেত্রেও পুলিশের দাবি ছিল একই। লাশটি পাঁচ দিন মর্গে পড়ে থাকার পর গত রোববার তাঁর পরিচয় মেলে। তাঁর নাম জি এম মো. নাহিদ (২২), বাড়ি মিরপুর ১১ নম্বর সেকশনে। তিনি বিএনপির সাবেক মহাসচিব প্রয়াত খোন্দকার দেলোয়ার হোসেনের ভাগনে। নিহত নাহিদের বাবা জি এম সাঈদ অভিযোগ করেন, গত ২ ফেব্রুয়ারি মিরপুর থেকে পল্লবী থানার উপপরিদর্শক (এসআই) তৌহিদুল ইসলামের নেতৃত্বে সাদা পোশাকে থাকা পুলিশের একটি দল (সিভিল টিম) নাহিদকে তুলে নিয়ে যায়। এরপর পুলিশ নাহিদকে ছেড়ে দিতে পাঁচ লাখ টাকা দাবি করে। এ বিষয়ে ৫ ফেব্রুয়ারি পুলিশের মিরপুর বিভাগের উপকমিশনার বরাবর লিখিত অভিযোগও দেন তাঁরা। কিন্তু শেষ পর্যন্ত তিনি ছেলের লাশ পান। নাহিদের পরিবারের অভিযোগ তদন্ত করা হচ্ছে বলে গতকাল জানিয়েছেন পুলিশের মিরপুর বিভাগের উপকমিশনার নিশারুল আরিফ। ১১ দিনের ব্যবধানে রাজধানীর একই এলাকায় প্রায় একই বয়সী তিন তরুণের গুলিবিদ্ধ লাশ পাওয়ার ঘটনায় আইনশৃঙ্খলা রক্ষাকারী কোনো বাহিনী জড়িত বলে মনে করছেন মানবাধিকার কর্মী মো. নূর খান। তিনি বলেন, ‘এখন ক্রসফায়ার করলে প্রশ্ন ওঠে। এগুলো এড়াতে এ রকম হত্যাকাণ্ড ঘটছে কি না, জনমনে এমন সন্দেহ তৈরি হয়েছে। এটা নতুন একটা কৌশল হতে পারে।’ এ প্রসঙ্গে নূর খান ছাত্রদল নেতা আরিফুলকে ধরে নিয়ে হত্যার উদাহরণ টেনে বলেন, পরিবার ও প্রত্যক্ষদর্শীদের যে বিবরণ তা সত্য হলে, সদরঘাটে লঞ্চ থেকে এভাবে প্রকাশ্যে কাউকে তুলে নিয়ে রাজধানীর আরেক প্রান্তে লাশ ফেলা অন্য কারও পক্ষে খুবই কঠিন কাজ। কারণ এখন রাজধানীজুড়ে অসংখ্য নিরাপত্তা তল্লাশিচৌকি ও আইনশৃঙ্খলা রক্ষাকারী বাহিনীর টহল রয়েছে।	1
নিউইয়র্কে নিজের ঘর থেকে আ.লীগ নেতার লাশ উদ্ধার যুক্তরাষ্ট্র আওয়ামী লীগের নির্বাহী কমিটির সদস্য এবং যুক্তরাষ্ট্রের ব্রাহ্মণবাড়িয়া সোসাইটির সম্পাদক জসীমউদ্দিন খানের (৩৮) লাশ নিজের তালাবদ্ধ ঘর থেকে উদ্ধার করেছে পুলিশ। তিনি ব্রাহ্মণবাড়িয়া সরকারি কলেজ ছাত্র সংসদের জিএস ছিলেন। সূত্র জানায়, ১৯৯৮ সাল থেকে নিউইয়র্কে বাস করছিলেন অবিবাহিত জসীমউদ্দিন খান। জ্যামাইকায় ওই বাসায় তিনি একাই থাকতেন। চার-পাঁচ দিন ধরে কোনো হদিস না পেয়ে রোববার দুপুরে ঘনিষ্ঠজনেরা তাঁর বাসায় যান। ভেতর থেকে দরজা বন্ধ দেখে পুলিশ ডাকেন তাঁরা। দরজা খুলে ঘরে ঢুকে দেখা যায়, বিছানায় ঘুমিয়ে থাকার মতো শুয়ে আছেন তিনি। সঙ্গে সঙ্গে নিকটস্থ জ্যামাইকা হাসপাতালে নেওয়া হলে চিকিৎসকেরা তাঁকে মৃত ঘোষণা করেন। চিকিৎসকদের ধারণা, তিনি ঘুমের মধ্যে হৃদ্রোগে আক্রান্ত হয়ে মারা গেছেন।	1
নাশকতার সঙ্গে জড়িত থাকার কথা অস্বীকার জামায়াতের সাম্প্রতিক পেট্রলবোমা হামলা ও নাশকতার সঙ্গে জড়িত থাকার কথা অস্বীকার করেছে জামায়াতে ইসলামী। দলটির দাবি, বোমা হামলা, জ্বালাও-পোড়াও এবং অগ্নিসংযোগের ঘটনার সঙ্গে সরাসরি সরকারদলীয় সন্ত্রাসীরাই জড়িত। গতকাল সোমবার এক বিবৃতিতে জামায়াতের ভারপ্রাপ্ত সেক্রেটারি জেনারেল শফিকুর রহমান এ দাবি করেন। বিবৃতিতে আইনশৃঙ্খলা রক্ষাকারী বাহিনীর হাতে বিএনপি ও জামায়াত-শিবিরের কর্মীদের বোমাসহ ধরা পড়ার ঘটনাকে ‘নাটক’ বলে দাবি করা হয়। বিবৃতিতে বিভিন্ন স্থানে সরকারদলীয় সন্ত্রাসীদের নাশকতায় জড়িত থাকার তথ্য তুলে হয়। বিবৃতিতে চট্টগ্রামের আগ্রাবাদে যুবলীগের কার্যালয় থেকে ১০টি পেট্রলবোমা উদ্ধার, চৌদ্দগ্রামে পেট্রলবোমাসহ দুজন, মিরপুরে একজনকে আটকসহ বিভিন্ন ঘটনা উল্লেখ করে দাবি করা হয়, সাম্প্রতিক নাশকতার সঙ্গে সরকারদলীয় সন্ত্রাসীরাই সম্পৃক্ত।	1
সাভারে চলন্ত বাসে দুই তরুণীকে ধর্ষণের চেষ্টা সাভারের বলিয়ারপুর এলাকায় ঢাকা-আরিচা মহাসড়কে গত রোববার চলন্ত বাসে দুই তরুণীকে ধর্ষণের চেষ্টার অভিযোগ উঠেছে। এ ঘটনায় জড়িত থাকার অভিযোগে পুলিশ বাসচালক ও তাঁর সহকারীকে (হেলপার) গ্রেপ্তার করেছে। ভুক্তভোগী তরুণীদের একজন সাংবাদিকদের জানান, হেমায়েতপুরের একটি পোশাক কারখানায় চাকরি দেওয়ার প্রলোভন দেখিয়ে এক তরুণ তাঁদের দুজনকে আশুলিয়ার নবীনগর বাসস্ট্যা‌ন্ডে আসতে বলেন। কথামতো রোববার সকাল সাতটার দিকে তাঁরা ওই বাসস্ট্যা‌ন্ডে এলে তাঁদের দুজনকে শুকতারা পরিবহনের একটি বাসে তোলা হয়। কিন্তু আর কোনো যাত্রী না তুলেই বাসটি সাভারের উদ্দেশে ছেড়ে আসে। এটি বলিয়ারপুর এলাকায় পৌঁছলে চলন্ত বাসের ভেতরেই ওই তরুণ ও বাসের হেলপার তাঁদের ধর্ষণের চেষ্টা করেন। এ সময় তাঁদের একজন (তরুণী)বাস থেকে লাফিয়ে পড়ে চিৎকার শুরু করেন। ওই চিৎকার শুনে শিল্প পুলিশের একটি দল তাঁর কাছে সব শুনে বাসটিকে ধাওয়া করে। অবস্থা বেগতিক দেখে অপর তরুণীকে বাস থেকে ফেলে দিয়ে চালক গাড়ি নিয়ে পালানোর চেষ্টা করেন। কিন্তু পুলিশ ধাওয়া করে বাসটি ধরে ফেলে। সাভার মডেল থানার উপপরিদর্শক (এসআই) আসাদুজ্জামান জানান, বাসটির চালক সাদ্দাম (২৮) ও হেলপার মাসুদকে (২৭) আটক করা হয়েছে। এ ঘটনায় এক তরুণীর মা মামলা করেছেন। ওই মামলায় গ্রেপ্তার দেখিয়ে সাদ্দাম ও মাসুদকে গতকাল ঢাকার মুখ্য বিচারিক আদালতে সোপর্দ করা হলে বিচারক তাঁদের জেলহাজতে পাঠানোর আদেশ দেন। এসআই জানান, বাস থেকে লাফিয়ে পড়ে আহত তরুণীকে নবীনগরের একটি হাসপাতালে ভর্তি করা হয়েছে।	1
গ্রেনেড উদ্ধার গাজীপুরে টঙ্গীর চেরাগআলী মার্কেট এলাকার বিদু৵ৎ অফিসের পাশ থেকে একটি তাজা গ্রেনেড উদ্ধার করেছে র‌্যাব। গত রোববার রাত সাড়ে নয়টার দিকে পরিত্যক্ত অবস্থায় এটি উদ্ধার করা হয়। র‌্যাব-১-এর সহকারী পরিচালক জিয়াউর রহমান জানান, এলাকাবাসীর কাছে খবর পেয়ে র‌্যাবের একটি বিশেষজ্ঞ দল গিয়ে গ্রেনেডটি উদ্ধার করেছে। উদ্ধারকারী দলের সদস্য মেজর খালিদ বলেন, দেশীয় তৈরি ইমপ্রোভাইজড এ গ্রেনেডটি তাজা ও বেশ শক্তিশালী। গাজীপুর প্রতিনিধি	1
নারায়ণগঞ্জে মদ বিয়ারসহ গ্রেপ্তার ১ নারায়ণগঞ্জ শহরের জামতলা আবাসিক এলাকার একটি ফ্ল্যাট থেকে বিদেশি মদ, বিয়ারসহ এক ব্যক্তিকে গ্রেপ্তার করেছে পুলিশ। গত রোববার রাতে এ অভিযান চালানো হয়। গ্রেপ্তার ব্যক্তির নাম শামসুজ্জোহা সোহেল (১৯)। তাঁর বাড়ি চাঁদপুরের মতলবে। অভিযানকালে একটি প্রাইভেটকারও জব্দ করা হয়। পুলিশ জানায়, গোপন সংবাদের ভিত্তিতে মাদকক্রেতা সেজে রাত সাড়ে ১১টার দিকে নগরের ৪৬/১ নিউ চাষাঢ়া জামতলা আবাসিক এলাকার সালাউদ্দিন মিয়ার চারতলা বাড়ির নিচতলার একটি ফ্ল্যাটে অভিযান চালায় পুলিশ। তখন মাদক বিক্রির সময় হাতেনাতে শামসুজ্জোহাকে গ্রেপ্তার করা হয়। জব্দ করা হয় ৬০ বোতল বিদেশি মদ ও ১ হাজার ২৫০ বোতল বিয়ার। বাড়ির মালিক জানান, গত বছরের নভেম্বর মাসে রাহাত নামের এক ব্যক্তি তাঁর ওই ফ্ল্যাট ভাড়া নেন। সে সময় রাহাত জানান, শহরের কালিরবাজারে তাঁর ভাইয়ের একটি ফটোকপির দোকান রয়েছে। এই ফ্ল্যাটে সেই দোকানের কিছু কাজ চলবে। ফতুল্লা মডেল থানার সহকারী পুলিশ সুপার (এএসপি) মো. শরফুদ্দিন জানান, এই মাদকের মূল হোতা রাহাত। শামসুজ্জোহা তাঁর কর্মচারী। নারায়ণগঞ্জ প্রতিনিধি	1
রাঙামাটিতে দুর্বৃত্তদের গুলিতে যুবক নিহত রাঙামাটি সদর উপজেলার কুতুবছড়ি ইউনিয়নের খামারপাড়া এলাকায় গতকাল সোমবার রাতে দুর্বৃত্তদের গুলিতে বাবুগুলো চাকমা (২২) নামের এক যুবক নিহত হয়েছেন। ইউপিডিএফের নেতা বাবলু চাকমা বলেন, রাত আটটার দিকে সন্তু লারমার নেতৃত্বাধীন জেএসএসের একদল সন্ত্রাসী দুটি অটোরিকশাযোগে খামারপাড়া এলাকায় আসে। এরপর তারা সেখানকার একটি দোকানে গুলি চালায়। এতে দোকানে বসে থাকা বাবুগুলো চাকমা ঘটনাস্থলেই নিহত হন। এরপর দুর্বৃত্তরা অটোরিকশাযোগে পালিয়ে যায়। জেএসএসের তথ্য ও প্রচার সহসম্পাদক সজীব চাকমা এ অভিযোগ অস্বীকার করেন। কোতোয়ালি থানার ভারপ্রাপ্ত কর্মকর্তা (ওসি) সোহেল ইমতিয়াজ দুর্বৃত্তদের গুলিতে এক যুবক নিহত হওয়ার সত্যতা নিশ্চিত করেছেন।	1
পেট্রলবোমা থেকে রক্ষা দুর্বৃত্তদের ছোড়া পেট্রলবোমা লক্ষ্যভ্রষ্ট হওয়ায় বড় ধরনের দুর্ঘটনার কবল থেকে রক্ষা পেয়েছে দুটি ট্রাক। গতকাল সোমবার সন্ধ্যা সাড়ে সাতটার দিকে ঢাকা-চট্টগ্রাম মহাসড়কের সীতাকু‌ণ্ডের ছলিমপুর পাক্কা রাস্তার মাথায় দুটি ট্রাক লক্ষ্য করে পেট্রলবোমা ছুড়ে মেরেছিল দুর্বৃত্তরা। স্থানীয় সূত্র জানায়, গতকাল সন্ধ্যা সাড়ে সাতটার দিকে চট্টগ্রাম নগরের সিটিগেটের কাছে ছলিমপুর পাক্কা রাস্তার মাথা এলাকায় দুটি ট্রাককে লক্ষ্য করে পর পর দুটি পেট্রলবোমা ছুড়ে দুর্বৃত্তরা পালিয়ে যায়। একটি পেট্রলবোমা একটি ট্রাকের পেছনের অংশে পড়ে। এতে ট্রাকটির পেছনে আগুন লাগলেও দ্রুত তা নিভে যায়। দুর্বৃত্তদের ছোড়া অন্য পেট্রলবোমাটি লক্ষ্যভ্রষ্ট হয়। পরে ট্রাক দুটি গন্তব্যে চলে যায়। ট্রাক দুটিতে চালক ও তাঁদের সহকারীসহ চারজন ছিলেন। নগরের আকবরশাহ থানার ভারপ্রাপ্ত কর্মকর্তা (ওসি) আবদুল মজিদ প্রথম আলোকে বলেন, ঘটনাটি শুনে তিনি সেখানে পুলিশ পাঠিয়েছেন। থানায় পেট্রলবোমা নিক্ষেপ: গতকাল রাত সাড়ে নয়টার দিকে সীতাকুণ্ড থানা লক্ষ্য করে দুর্বৃত্তরা পেট্রলবোমা ছুড়ে মারে। পেট্রলবোমা দুটি থানার সীমানাপ্রাচীরের ভেতরে খোলা জায়গায় গিয়ে পড়ে। এ কারণে কোনো ক্ষয়ক্ষতি হয়নি।	1
মুন্সিগঞ্জে গুলিতে দুজন নিহত পারিবারিক বিরোধকে কেন্দ্র করে মুন্সিগঞ্জ সদর উপজেলার কালিরচর গ্রামে প্রতিপক্ষের গুলিতে দুজন নিহত হয়েছেন। নিহত ব্যক্তিরা হলেন একই গ্রামের মোহন ব্যাপারী ও তাঁর শ্যালক ফয়েজ মিজি। গত রোববার রাত সাড়ে নয়টার দিকে এই ঘটনা ঘটে। এ ঘটনার সত্যতা নিশ্চিত করে সদর থানার ভারপ্রাপ্ত কর্মকর্তা (ওসি) আবুল খায়ের ফকির গতকাল সোমবার প্রথম আলোকে জানান, ফয়েজের (৩০) সঙ্গে তাঁর চাচাতো ভাই উজ্জ্বল মিজির দীর্ঘদিন ধরে পারিবারিক বিরোধ চলে আসছিল। রোববার রাত সাড়ে নয়টার দিকে ফয়েজ মোটরসাইকেলে করে পাশের বাংলাবাজার ইউনিয়নে যাচ্ছিলেন। কালিরচরেই উজ্জ্বলের নেতৃত্বে ১০-১২ জনের একটি দল মোটরসাইকেলের গতিরোধ করে ফয়েজকে লক্ষ্য করে গুলি করে। গুলিবিদ্ধ হয়ে ফয়েজ মাটিতে লুটিয়ে পড়েন। এ সময় চিৎকার শুনে তাঁর দুলাভাই মোহন (৪৫) লোকজন নিয়ে এগিয়ে গেলে তাঁকেও গুলি করে। হামলাকারীরা চলে গেলে আশপাশের লোকজন দুজনকে উদ্ধার করে রাত ১১টার দিকে মুন্সিগঞ্জ জেনারেল হাসপাতালে নিয়ে যান। সেখানে কর্তব্যরত চিকিৎসক তাঁদের মৃত ঘোষণা করেন। ওসি আবুল খায়ের ফকির গতকাল সন্ধ্যায় বলেন, মুন্সিগঞ্জ জেনারেল হাসপাতাল মর্গে ময়নাতদন্ত শেষে লাশ দুটি স্বজনদের কাছে হস্তান্তর করা হয়েছে। এ ঘটনায় উজ্জ্বলসহ ১৩ জনকে আসামি করে থানায় মামলা হয়েছে। জড়িত সন্দেহে একজনকে আটক করা হয়েছে। তাঁকে প্রাথমিক জিজ্ঞাসাবাদ করা হচ্ছে।	1
কুষ্টিয়ায় দুর্ঘটনায় দুজন নিহত কুষ্টিয়ায় দুটি দুর্ঘটনায় দুজন নিহত হয়েছে। গতকাল সোমবার ওই দুর্ঘটনা ঘটে। কুষ্টিয়া সদর উপজেলার জগতি ইউনিয়নে ট্রেনে কাটা পড়ে এক কিশোর নিহত হয়। সোমবার সকালে কুষ্টিয়া-পোড়াদহ ট্রেন লাইনের জগতি কলাবাড়িয়ায় এলাকায় এ দুর্ঘটনা ঘটে। নিহত কিশোরের নাম পিন্টু প্রামানিক (১৬)। পিন্টু কলাবাড়িয়া গ্রামের আকুব্বরের ছেলে। পোড়াদহ রেলওয়ে থানার পুলিশ সূত্রে জানা গেছে, গতকাল সকালে পোড়াদহ থেকে একটি মেইল ট্রেন দৌলতদিয়ার উদ্দেশে রওনা দেয়। জগতি কলাবাড়িয়ায় পৌঁছালে ট্রেনের স্লিপারের ওপর বসে থাকা পিন্টুর ওপর দিয়ে ট্রেনটি চলে যায়। এতে ঘটনাস্থলেই মারা যায় পিন্টু। পরে খবর পেয়ে রেলওয়ে পুলিশ লাশ উদ্ধার করে। ময়নাতদন্তের জন্য লাশটি কুষ্টিয়া জেনারেল হাসপাতালের মর্গে পাঠানো হয়েছে। পোড়াদহ রেলওয়ে থানার ওসি এনামুল হক বলেন, লাশ উদ্ধারের সময় পিন্টুর পকেটে মুঠোফোন ও কানে হেডফোন পাওয়া গেছে। ধারণা করা হচ্ছে, গান শোনার সময় ট্রেনের হুইসেল সে শুনতে পায়নি। কুষ্টিয়া-ঈশ্বরদী মহাসড়কে কুষ্টিয়া পুলিশ লাইনের সামনে সোমবার ট্রাকের চাপায় মোটরসাইকেলের এক চালক নিহত হয়েছেন। নিহত ব্যক্তির নাম পারভেজ রহমান (১৮)। তিনি কুষ্টিয়া সদর উপজেলার হাটশ হরিপুর গ্রামের মৃত মিন্টু মিয়ার ছেলে। এ ঘটনায় মোটরসাইকেল আরোহী ইমরান হোসেনকে (১৫) গুরুতর আহত অবস্থায় কুষ্টিয়া জেনারেল হাসপাতালে ভর্তি করা হয়েছে। পুলিশ সূত্রে জানা গেছে, দুপুরে পারভেজ ও ইমরান মোটরসাইকেলে করে কুষ্টিয়া থেকে ত্রিমোহনীর দিকে যাচ্ছিলেন।	1
দুজনের মৃত্যুদণ্ড, একজনের যাবজ্জীবন নেত্রকোনায় মুক্তিযোদ্ধা কানু চন্দ্র তালুকদার (৫০) হত্যা মামলায় দুজনকে মৃত্যুদণ্ড এবং বিমল চন্দ্র পাল নামের এক ব্যক্তির ওপর অ্যাসিড নিক্ষেপের দায়ে একজনকে যাবজ্জীবন কারাদণ্ড দিয়েছেন আদালত। সেই সঙ্গে যাবজ্জীবন সাজাপ্রাপ্ত আসামিকে ৫০ হাজার টাকা জরিমানা, অনাদায়ে আরও পাঁচ বছরের সশ্রম কারাদণ্ডের আদেশ দেওয়া হয়। নেত্রকোনার অতিরিক্ত জেলা ও দায়রা জজ আবদুল হামিদ গত সোমবার দুটি পৃথক মামলায় তাদের এ দণ্ড দেন। মৃত্যুদণ্ডে দণ্ডিত দুজন হলো জেলার মোহনগঞ্জ উপজেলার পাবই গ্রামের বকুল মিয়া এবং বিরামপুর গ্রামের আনোয়ার হোসেন। এ ছাড়া অ্যাসিড নিক্ষেপের দায়ে যাবজ্জীবন সাজাপ্রাপ্ত ব্যক্তি হলো কেন্দুয়া উপজেলার পিজাহাতী গ্রামের ইসলাম উদ্দিন। মামলার সংক্ষিপ্ত বিবরণ ও আইনজীবী সূত্রে জানা যায়, মৃতু৵দণ্ড পাওয়া বকুল ও আনোয়ার ২০০৮ সালে মোহনগঞ্জের উত্তর বিরামপুর গ্রামের মুক্তিযোদ্ধা কানু চন্দ্রের ঘরে ঢুকে তাঁকে কুপিয়ে হত্যা করে। অপর দিকে, রাজনৈতিক বিরোধের জের ধরে ২০০০ সালে ইসলাম উদ্দিন কেন্দুয়া পৌরসভার আরামবাগ এলাকার বাসিন্দা বিমল চন্দ্র পালকে ঘরে ঘুমিয়ে থাকা অবস্থায় জানালা দিয়ে অ্যাসিড নিক্ষেপ করে।	1
যৌতুকের জন্য নির্যাতনের অভিযোগ ব্রাহ্মণবাড়িয়ার কসবা উপজেলার কুটি ইউনিয়নের জাজিয়ারা গ্রামে যৌতুকের জন্য গৃহবধূ আম্বিয়া বেগমকে (২০) স্বামী ও ভাশুর মিলে নির্যাতন করে গ্রামের রাস্তায় ফেলে রাখেন বলে অভিযোগ পাওয়া গেছে। এ ঘটনায় গৃহবধূ বাদী হয়ে গতকাল সোমবার সকালে কসবা থানায় অভিযোগ করেছেন। অভিযোগ ও স্থানীয় সূত্রে জানা যায়, জাজিয়ারা গ্রামের ফজলুল হকের মেয়ে আম্বিয়া বেগমের (২০) সঙ্গে আট মাস আগে একই গ্রামের সোহাগ মিয়ার (২৫) বিয়ে হয়। বিয়ের পর থেকে দুই লাখ টাকা যৌতুক দাবি করতে থাকেন সোহাগ। যৌতুকের টাকা এনে দিতে রাজি না হওয়ায় গত শনিবার বিকেলে স্বামী ও ভাশুর রুবেল মিয়া মিলে আম্বিয়াকে পিটিয়ে গুরুতর আহত করেন। একপর্যায়ে সংজ্ঞা হারিয়ে ফেললে তাঁকে গ্রামের রাস্তায় নিয়ে ফেলে রেখে আসেন। আম্বিয়া বর্তমানে ছয় মাসের অন্তঃসত্ত্বা। সংজ্ঞা ফিরে এলে আম্বিয়ার চিৎকারে স্থানীয় ব্যক্তিরা এবং ওই গৃহবধূর বাবার বাড়ির লোকজন এসে তাঁকে উদ্ধার করে কসবা স্বাস্থ্য কমপ্লেক্সে ভর্তি করান। অবস্থার অবনতি হলে গত রোববার তাঁকে ব্রাহ্মণবাড়িয়া সদর হাসপাতালে নেওয়া হয়। অভিযুক্ত সোহাগ, তাঁর ভাইসহ আম্বিয়ার শ্বশুরবাড়ির লোকজন পলাতক রয়েছেন।	1
নোয়াখালী, বগুড়ায় আওয়ামী লীগের দুই নেতা খুন নোয়াখালী ও বগুড়ায় গত রোববার দিবাগত রাতে আওয়ামী লীগের দুই নেতা খুন হয়েছেন। দুজনেই স্থানীয় ইউনিয়ন আওয়ামী লীগের সহসভাপতি। একজন রাজনৈতিক কারণে ও অন্যজন জমি নিয়ে বিরোধের জেরে খুন হয়েছেন বলে প্রাথমিকভাবে ধারণা করা হচ্ছে। গতকাল সোমবার তাঁদের গলা কাটা লাশ উদ্ধার করে পুলিশ। পুলিশ সূত্রে জানা গেছে, গতকাল সকালে নোয়াখালী সদর উপজেলার অভিরামপুর গ্রামের রাস্তার পাশ থেকে স্থানীয় চর মটুয়া ইউনিয়ন আওয়ামী লীগের সহসভাপতি বাবুল মিয়ার (৬২) গলা কাটা লাশ উদ্ধার করে পুলিশ। পরে ময়নাতদন্তের জন্য নোয়াখালী জেনারেল হাসপাতালের মর্গে পাঠানো হয়। পরিবারের দাবি, বাবুল রোববার রাত সাড়ে ১১টার দিকে স্থানীয় ওদারহাট থেকে খলিসাটোলায় গ্রামের বাড়ি ফিরছিলেন। এ সময় দুর্বৃত্তরা তাঁকে খুন করে। তবে এর কারণ নিশ্চিত হওয়া যায়নি। বাবুলের ছেলে মাকছুদুর রহমান বলেন, ‘বাবা রাজনীতি করতেন। এর আগে একই কায়দায় খুন হওয়া জেলা আওয়ামী লীগের কোষাধ্যক্ষ সেলিমের খুব কাছের লোক ছিলেন তিনি। একই সন্ত্রাসী আমার বাবাকে খুন করে থাকতে পারে।’ সুধারাম থানার ভারপ্রাপ্ত কর্মকর্তা (ওসি) আনোয়ার হোসেন গতকাল সন্ধ্যায় প্রথম আলোকে জানান, এর রহস্য উদ্ঘাটনে পুলিশের পাশাপাশি জেলা গোয়েন্দা পুলিশের (ডিবি) একটি দলও কাজ করছে। মামলার প্রক্রিয়া চলছে। এদিকে অজ্ঞাতপরিচয় দুর্বৃত্তদের হামলায় বগুড়ার ধুনট উপজেলার এলাঙ্গী ইউনিয়ন আওয়ামী লীগের সহসভাপতি শামছুল হক (৪৫) খুন হয়েছেন। তাঁর বাড়ি উপজেলার রাঙ্গামাটি ভিটাপাড়া গ্রামে। স্থানীয় সূত্রে জানা গেছে, রাঙ্গামাটি দিদারপাড়ার গ্রামের তইমুদ্দিন ও মাহফুজার রহমানের সঙ্গে একই গ্রামের মাসুদ রানার জমি নিয়ে দীর্ঘদিন ধরে বিরোধ ছিল। এ নিয়ে গত রোববার দুপুরে থানা চত্বরে এলাকার গণ্যমান্য ব্যক্তিদের উপস্থিতিতে দুই পক্ষের আপস হয়। কিন্তু রাত ১২টার দিকে মাসুদ রানার শ্বশুর এলাঙ্গী ইউনিয়ন আওয়ামী লীগের সহসভাপতি শামছুল হক রাঙ্গামাটি দিদারপাড়া গ্রামে তাঁর পুরাতন বাড়ি থেকে নতুন বাড়ি রাঙ্গামাটি ভিটাপাড়া যাওয়ার সময় খুন হন। দুর্বৃত্তরা তাঁকে কুপিয়ে ও গলা কেটে হত্যা করে। পরে হত্যাকারীরা তাঁর লাশ রাস্তার পাশে একটি ধানখেতে ফেলে রাখে। গতকাল সকাল নয়টার দিকে তাঁর লাশ উদ্ধার করে ময়নাতদন্তের জন্য বগুড়া জিয়াউর রহমান মেডিকেল কলেজ হাসপাতালের মর্গে পাঠায় পুলিশ। এই ঘটনায় মাহফুজারের স্ত্রী জোসনা খাতুনকে (৪০) জিজ্ঞাসাবাদের জন্য থানায় নেওয়া হয়। পরে অবশ্য তাঁকে ছেড়ে দেয় পুলিশ। ধুনট থানার ভারপ্রাপ্ত কর্মকর্তা (ওসি) জিয়াউর রহমান রাত আটটার দিকে জানান, এ হত্যাকাণ্ডে জড়িত সন্দেহে আরব আলী (৪৫) নামের এক ব্যক্তিকে আটক করা হয়েছে। মামলার প্রক্রিয়া চলছে।	1
2015-02-11 সিলেটে ১০ শিশুসহ ২৩ জনের মৃত্যু নিয়ে প্রশ্ন সিলেট ওসমানী মেডিকেল কলেজ হাসপাতালে এক দিনে ১০ শিশুসহ ২৩টি মৃত্যুর ঘটনা ঘটেছে, যা সংখ্যার দিক থেকে অস্বাভাবিক। এসব মৃত্যু নিয়ে নানা প্রশ্ন ওঠার পাশাপাশি চিকিৎসকদের বিরুদ্ধে অবহেলার অভিযোগও আছে। গত সোমবার সকাল আটটা থেকে গতকাল মঙ্গলবার সকাল আটটা পর্যন্ত এসব মৃত্যুর ঘটনা ঘটে। হাসপাতাল কর্তৃপক্ষ এসব মৃত্যুকে ‘স্বাভাবিক’ বললেও মৃত্যুর সংখ্যাকে অস্বাভাবিক উল্লেখ করে বিষয়টি খতিয়ে দেখতে তদন্ত কমিটি গঠন করেছে। আলাদা তদন্ত কমিটি করেছে স্বাস্থ্য মন্ত্রণালয়ও। জানুয়ারি মাসে এই হাসপাতালে প্রতিদিন গড়ে রোগী মৃত্যুর সংখ্যা ছিল ১৪। আর দিনে গড়ে শিশু মৃত্যুর সংখ্যা ছিল ২। হাসপাতাল সূত্রে জানা গেছে, ওই ২৪ ঘণ্টায় শিশু ওয়ার্ডে এক থেকে দেড় দিন বয়সী চার নবজাতকসহ ১০ শিশু মারা যায়। তাদের মৃত্যুর কারণ জন্মগত ত্রুটি, নিউমোনিয়া, ডায়রিয়াজনিত বলে হাসপাতাল কর্তৃপক্ষ জানিয়েছে। ১০ শিশু হলো: সিলেটের গোয়াইনঘাটের সায়মা (দেড় বছর), জকিগঞ্জের দশগ্রামের আকাশ (সাত দিন), সিলেট নগরের শেখঘাটের নিলুফা আক্তারের দেড় দিনের শিশু, একই এলাকার ফাতেমা বেগম ও সন্ধ্যা রাণীর এক দিনের করে দুই নবজাতক, সুনামগঞ্জ সদরের তাজরিয়া (সাড়ে তিন বছর), মাহাদি (আড়াই মাস), ছাতকের সাফরাজ (তিন বছর), বিশ্বম্ভরপুরের নাদিরা (ছয় মাস) ও হবিগঞ্জের ইয়াসমিন (তিন দিন)। শিশু ছাড়াও ২৪ ঘণ্টায় আরও ১৩ জন রোগী মারা গেছেন। তাঁদের মধ্যে মস্তিষ্কে রক্তক্ষরণে চার, হৃদ্যন্ত্রের সমস্যায় পাঁচ এবং যক্ষ্মা, অনিয়ন্ত্রিত ডায়াবেটিস, এনকেফালাইটিস ও অজ্ঞাত বিষক্রিয়ায় একজন করে রোগীর মৃত্যু হয়েছে। এ ছাড়া সিলেটের একটি গ্রামে মারামারির ঘটনায় আহত পাঁচজন এবং সড়ক দুর্ঘটনায় আহত চারজনের মৃত্যু হয়েছে। এঁরা রোগী নন। ওসমানী মেডিকেল কলেজ হাসপাতালের পরিচালক আবদুস সবুর মিয়া প্রথম আলোকে বলেন, মারা যাওয়া শিশুদের চিকিৎসায় কয়েক ধরনের ওষুধ ব্যবহার করা হয়। এই ওষুধের মেয়াদ, কোন মাত্রায় কীভাবে ব্যবহৃত হয়েছে এবং চিকিৎসায় কোনো রকম গাফিলতি হয়েছে কি না, তা যাচাই করে দেখা হচ্ছে। তিনি আরও জানিয়েছেন, মারা যাওয়া ১০ শিশুর বেশির ভাগই সিলেটের বিভিন্ন উপজেলা থেকে এসেছিল। তারা ঠিক কী অবস্থায় হাসপাতালে এসে পৌঁছায়, তারও খোঁজখবর নেওয়া হচ্ছে। গোয়াইনঘাট উপজেলার মারা যাওয়া এক শিশুর স্বজন অভিযোগ করেন, রাত ১০টার পর তাঁর বোনের মেয়ে ছটফট শুরু করলে তাঁরা ওয়ার্ডে চিকিৎসক খুঁজে পাননি। শিশুটিকে দেখে যাওয়ার জন্য সেবিকাদেরও বলেছেন, কিন্তু সাড়া পাননি। ভোরে শিশুটি মারা যায়। সিলেট নগরের শেখঘাট এলাকার একটি কলোনির বাসিন্দা নিলুফা আক্তার জানালেন, সোমবার দুপুরে তাঁর কন্যাসন্তান হয়। স্বাভাবিক প্রসব ছিল। গতকাল সকাল ছয়টার দিকে সে মারা যায়। কাঁদতে কাঁদতে নিলুফা বলেন, ‘জানতে চাইছিলাম, কিতা অইছিল তার (শিশুর)। নার্স হায়াত ফুরাই গেছে (আয়ু শেষ) কইয়া বাইচ্চারে কোলে তুলে বিদায় করি দিল!’ গতকাল সকাল নয়টার মধ্যে ১০ শিশুর মরদেহ স্বজনদের কাছে হস্তান্তর করা হয়। সাড়ে ১০টার দিকে ওয়ার্ডে গিয়ে শিশুদের কোনো স্বজনকে পাওয়া যায়নি। শিশু ওয়ার্ডে রোগীদের একাধিক স্বজন অভিযোগ করেন, দিনে চিকিৎসক ও সেবিকাদের পাওয়া গেলেও রাত আটটার পর কাউকে পাওয়া যায় না। এ সময় চিকিৎসকের খোঁজ করলেও সেবিকারা ধমক দিয়ে থামিয়ে রাখেন। একজন রোগীর স্বজনের অভিযোগ, তিনি ছয় মাস বয়সী শিশুকে নিয়ে পাঁচ দিন ধরে শিশু ওয়ার্ডে আছেন। একদিন মাত্র রাত আটটার দিকে একজন চিকিৎসক দেখেছেন। আরেক শিশুর অভিভাবক অভিযোগ করেন, রোগীর অবস্থা খারাপ হলে সেবিকারা শুধু মোবাইল ফোনে চিকিৎসকের সঙ্গে কথা বলে কাজ সারেন। ২৪ ঘণ্টায় যে ১০ শিশুর মৃত্যু হয়, তার মধ্যে সোমবার রাত সাড়ে ১০টা থেকে ভোর সাড়ে ছয়টা পর্যন্ত সাতটি শিশুর মৃত্যু হয়। শিশু ওয়ার্ডে কর্তব্যরত চিকিৎসক প্রভাত রঞ্জন দে বলেন, সংখ্যার হিসাবে এক দিনে মৃত্যু বেশি হলেও এর পেছনে চিকিৎসকের অবহেলা বলে কিছু নেই। জন্মগত ত্রুটি আর জন্মের পরপরই নিউমোনিয়া ও ডায়রিয়ায় শিশুদের মৃত্যু হয়েছে। অভিযোগ ওঠায় তদন্ত হবে। তিনি জানান, ৯৭ শয্যার শিশু ওয়ার্ডে ৩২২টি শিশুর চিকিৎসা দিতে গিয়ে হিমশিম খেতে হচ্ছে। হাসপাতালের প্রশাসন শাখা সূত্রে জানা গেছে, ৫০০ শয্যার হাসপাতালে ৯০০ রোগী ভর্তি আছে। বহির্বিভাগসহ এই হাসপাতালে দিনে চিকিৎসা নেয় ১ হাজার ৮০০ থেকে ২ হাজার রোগী। প্রতিদিন গড়ে রোগী মৃত্যুর সংখ্যা ১৪ থেকে ১৬। শিশু মৃত্যুর সংখ্যা দুইয়ের কিছু বেশি। তদন্ত কমিটি: অভিযোগ খতিয়ে দেখতে গতকাল সকালে তিন সদস্যের তদন্ত কমিটি গঠন করা হয়েছে। কমিটিকে আগামী সাত কার্যদিবসের মধ্যে তদন্ত প্রতিবেদন জমা দিতে বলা হয়েছে। তদন্ত কমিটি গতকালই কাজ শুরু করেছে বলে জানিয়েছেন হাসপাতালের উপপরিচালক মো. আবদুছ ছালাম। এসব মৃত্যু ‘স্বাভাবিক’ কিন্তু সংখ্যাটা ‘অস্বাভাবিক’ বলে মন্তব্য করেন তিনি। উপপরিচালক বলেন, ওসমানী হাসপাতাল ২০১৩ সালে সেবার জন্য জাতীয় পর্যায়ে পুরস্কার অর্জন করেছে। এ অবস্থায় অস্বাভাবিক মৃত্যুর সংখ্যা নিয়ে কোনো চক্রান্ত হচ্ছে কি না, তা খতিয়ে দেখা হচ্ছে। ঢাকায় সংবাদ সম্মেলন: ওসমানী হাসপাতালে ‘অস্বাভাবিক’ মৃত্যুর ঘটনায় স্বাস্থ্য মন্ত্রণালয়ের যুগ্ম সচিব মো. মোশাররফ হোসেনের নেতৃত্বে তিন সদস্যের কমিটি গঠন করেছে স্বাস্থ্য ও পরিবারকল্যাণ মন্ত্রণালয়। গতকাল দুপুরে মন্ত্রণালয়ে সংবাদ সম্মেলনে স্বাস্থ্য প্রতিমন্ত্রী জাহিদ মালেক এ কথা জানান। কমিটি আজ সিলেটে যাচ্ছে। স্বাস্থ্য প্রতিমন্ত্রী বলেন, হরতাল-অবরোধের কারণে রোগীরা যথা সময়ে হাসপাতালে যেতে পারছে না। রোগী খুব জটিল অবস্থায় হাসপাতালে পৌঁছাচ্ছে। এতে করেও চিকিৎসা দুরূহ হয়ে পড়ছে। সংবাদ সম্মেলনে স্বাস্থ্য অধিদপ্তরের মহাপরিচালক দীন মো. নুরুল হক জানান, মৃত ১০টি শিশুর চারটিই জন্মকালীন শ্বাসরোধের সমস্যায় ভুগছিল। এ ছাড়া মায়ের অপুষ্টিজনিত কারণে তিনটি, পরিপাকতন্ত্রের জটিলতায় একটি, ডায়রিয়া ও ব্রঙ্কোনিউমোনিয়ায় দুই শিশু মারা যায়।	1
‘যুবদলের নির্দেশে বাসে আগুন’ চট্টগ্রাম নগরের বাকলিয়া তুলাতলী এলাকায় গত মাসে একটি বাসে যুবদলের কয়েকজন নেতার নির্দেশে আগুন দেওয়া হয় উল্লেখ করে স্বীকারোক্তিমূলক জবানবন্দি দিয়েছেন সংগঠনটির অপর এক নেতা। তিনি ওই ঘটনায় দায়ের করা মামলার একজন গ্রেপ্তার হওয়া আসামি। জবানবন্দি দেওয়া এই নেতা হলেন বক্সিরহাট ওয়ার্ড যুবদলের সভাপতি ইদ্রিস আলম। গতকাল মঙ্গলবার দুপুরে চট্টগ্রাম মহানগর হাকিম সৈয়দ মাসফিকুল ইসলামের আদালতে তিনি এই জবানবন্দি দেন।	1
যুবক আটক রাজধানীর পল্টনে গতকাল মঙ্গলবার বিকেলে উজ্জ্বল হোসেন (২৩) নামের এক যুবককে ধরে পিটুনি দিয়েছে জনতা। আহত অবস্থায় তাঁকে পুলিশ আটক করে ঢাকা মেডিকেল কলেজ হাসপাতাল থেকে চিকিৎসা দিয়েছে। ছিনতাই করার সময় ওই যুবককে পিটুনি দেওয়া হয় বলে পুলিশ জানিয়েছে। হাসপাতাল সূত্র জানায়, বিকেল পাঁচটার দিকে পল্টনের নাইটিংগেল মোড়ে এক নারীর ব্যাগ ধরে টান দিয়ে ছিনিয়ে নেওয়ার চেষ্টা করে ওই যুবক। এতে ওই নারী পড়ে গিয়ে চিৎকার শুরু করেন। তখন আশপাশের লোকজন ধাওয়া করে ওই যুবককে ধরে গণপিটুনি দিয়ে পুলিশে সোপর্দ করে। পল্টন থানার কর্তব্যরত কর্মকর্তা উপপরিদর্শক (এসআই) মবিনুর রহমান ঘটনার সত্যতা নিশ্চিত করেছেন। 	1
দম্পতির ঝুলন্ত লাশ রাজধানীর ডেমরা এলাকার একটি বাসা থেকে গতকাল মঙ্গলবার এক দম্পতির ঝুলন্ত লাশ উদ্ধার করেছে পুলিশ। ওই দম্পতির নাম মো. আসলাম (৩২) ও প্রিয়া আক্তার (১৮)। বেলা তিনটার দিকে লাশ উদ্ধার করে ময়নাতদন্তের জন্য স্যার সলিমুল্লাহ মেডিকেল কলেজ ও মিটফোর্ড হাসপাতালের মর্গে পাঠানো হয়েছে। পুলিশের প্রাথমিক ধারণা, ওই দম্পতি আত্মহত্যা করেছেন। কিন্তু প্রিয়ার পরিবারের অভিযোগ, প্রিয়াকে হত্যার পর ঝুলিয়ে আসলাম নিজে ফাঁস দিয়ে আত্মহত্যা করেছেন। প্রিয়ার শ্বশুরবাড়ি ডেমরার বামৈলের নতুন ডগাইর এলাকায়। এর কিছু দূরে বামৈলের পূর্ব পাড়ায় তাঁর বাবার বাড়ি। এখান থেকে লাশ দুটি উদ্ধার করা হয়। পাঁচ মাস আগে আসলামের সঙ্গে তাঁর বিয়ে হয়। দুই বোনের মধ্যে প্রিয়া ছোট। স্বামী আসলাম রাজধানীর ধোলাইখালে মোটর যন্ত্রাংশের ব্যবসা করতেন। প্রিয়ার বাবা নাহিদ মিয়া প্রথম আলোকে বলেন, বিয়ের পর থেকে সাংসারিক বিভিন্ন কারণে প্রিয়াকে মারধর করতেন আসলাম। এ নিয়ে একবার সালিস বৈঠকও হয়েছিল। কিন্তু মারধর থামেনি। চার-পাঁচ দিন আগে আসলাম প্রিয়াকে নিয়ে তাঁর বাসায় বেড়াতে আসেন। সে সময় তিনি প্রিয়াকে তাঁর কাছে রেখে দেন। নাহিদ বলেন, এর পর থেকে প্রতিদিন প্রিয়াকে নেওয়ার জন্য আসলাম তাঁর বাসায় যেতেন। গতকাল দুপুর ১২টার দিকেও আসলাম গিয়ে প্রিয়াকে নেওয়ার জন্য চাপ দেন। সে সময় তিনি কাজে বাইরে ছিলেন। বাসায় ছিলেন প্রিয়ার মা নাসিমা বেগম। জোরাজুরির একপর্যায়ে আসলাম মারধর করে টেনেহিঁচড়ে বাসার একটি কক্ষে প্রিয়াকে নিয়ে ভেতর থেকে দরজা বন্ধ করে দেন। অনেকক্ষণ হয়ে গেলেও দরজা না খোলায় প্রিয়ার মায়ের সন্দেহ হয়। তিনি তাঁকে ফোন করে বিষয়টি জানান। তিনি বাসায় গিয়ে অনেকক্ষণ দরজা ধাক্কানোর পরও কোনো সাড়াশব্দ না পেয়ে কক্ষের জানালা ভেঙে দেখেন, দুজনই ফ্যান ঝোলানোর রডে গলায় ওড়না পেঁচিয়ে ঝুলছেন। নাহিদ অভিযোগ করেন, ওই কক্ষের সিলিং ফ্যান খোলা অবস্থায় ছিল। তাঁর ধারণা, গলায় ফাঁস দিয়ে প্রিয়াকে হত্যার পর ফ্যান খুলে নিজেও ঝুলে আত্মহত্যা করেন আসলাম। তবে এ ঘটনায় তিনি কোনো মামলা করতে চাচ্ছেন না। ডেমরা থানার ওসি জহিরুল ইসলাম বলেন, এ ঘটনায় ডেমরা থানায় একটি অপমৃত্যুর মামলা হয়েছে। আরও তিনটি লাশ উদ্ধার : গতকাল দুপুরে পল্লবীর ৭ নম্বর সেকশনের একটি বাসা থেকে সেতারা খাতুন (১৮) নামের এক তরুণীর ঝুলন্ত লাশ উদ্ধার করে পুলিশ। এদিকে বিকেলে রাজধানীর মিরপুর মণিপুর এলাকার এক বাসা থেকে সুলতান মিয়া (২৩) নামের এক তরুণের লাশ উদ্ধার করা হয়। পুলিশ বলছে, দুজনই ফাঁস দিয়ে আত্মহত্যা করেছেন। গত সোমবার রাতে রাজধানীর দক্ষিণখান থানার জয়নাল মার্কেটসংলগ্ন খানপাড়া এলাকার এক বাসা থেকে মিজানুর রহমান (৩৬) নামের এক ব্যক্তির ঝুলন্ত লাশ উদ্ধার করা হয়েছে। দক্ষিণখান থানার এসআই সাইফুল ইসলাম বলেন, স্ত্রী ও এক সন্তান নিয়ে ওই বাসায় থাকতেন মিজানুর। তিনি মুদি দোকানদার ছিলেন। পারিবারিক কলহের জেরে তিনি আত্মহত্যা করেছেন বলে ধারণা করা হচ্ছে।	1
ভাইয়ের ছুরির আঘাতে নিহত যমজ ভাইয়ের হাত থেকে ছুরি কেড়ে আনতে গিয়ে ছুরিকাঘাতে তরুণ ব্যবসায়ী নিহত হয়েছেন। সিলেট নগরের খাসদবির এলাকার নিজ বাসায় গত সোমবার মধ্যরাতে এ ঘটনা ঘটে। নিহত ব্যবসায়ীর নাম জুবেল মিয়া ওরফে জুমন (২৪)। ছুরিকাঘাতের অভিযোগে পুলিশ রাতেই বাসা থেকে নিহতের ভাই রুবেল মিয়াকে আটক করেছে। রুবেল মানসিক বিকারগ্রস্ত বলে পরিবারের সদস্যরা পুলিশকে জানিয়েছেন। রুবেল-জুবেল যমজ ভাই। রুবেল সম্প্রতি আফ্রিকা থেকে ফিরেছেন। দেশে ফেরার পর থেকেই তিনি মানসিক বিকারগ্রস্তের মতো আচরণ করছিলেন। তাঁদের বাবা আয়াজ আলী জানান, রুবেল মানসিক রোগী, তার চিকিৎসা চলছিল। সোমবার রাতে চিকিৎসকের কাছ থেকে ফিরে এসে একটি ছুরি হাতে নিয়ে পরিবারের সদস্যদের ওপর চড়াও হয় রুবেল। খবর পেয়ে জুবেল বাসায় ছুটে এসে ছুরি কেড়ে নেওয়ার সময় এ ঘটনা ঘটে।	1
পাকিস্তান আমলের ৩১০টি গুলি উদ্ধার চট্টগ্রামে কবরস্থান ভরাট করতে গিয়ে মাটির ভেতর থেকে পরিত্যক্ত অবস্থায় ৩১০টি গুলি উদ্ধার করা হয়েছে। গতকাল মঙ্গলবার দুপুরে বন্দর থানার ওমরশাহ পাড়া এলাকার কালারমার পুকুরপাড় এলাকা থেকে এগুলো উদ্ধার করে পুলিশ। বন্দর থানার ওসি জাহেদুল ইসলাম বলেন, ওমরশাহ পাড়ায় একটি কবরস্থান ভরাটের জন্য কালারমার পুকুরপাড়ে দীর্ঘদিন ধরে বিভিন্ন স্থান থেকে মাটি এনে স্তূপ করা হয়। গতকাল শ্রমিকেরা মাটি কাটতে গিয়ে একটি টিনের বাক্স দেখতে পান। পরে পুলিশকে খবর দিলে ওই টিনের বাক্স থেকে ১২টি ম্যাগাজিন ও ৩১০টি গুলি উদ্ধার করা হয়। প্রতিটি গুলির গায়ে পাকিস্তান অর্ডিন্যান্স ফ্যাক্টরি (পিওএফ) লেখা রয়েছে।	1
ব্যাংক কর্মকর্তা আহত সরকারিভাবে সৌদি আরব গমনেচ্ছুকদের নিবন্ধন ফরম দেওয়া হবে। সিলেট নগরের আম্বরখানা এলাকায় সোনালী ব্যাংকের আঞ্চলিক কার্যালয়ের সামনে দীর্ঘ লাইন ছিল গতকাল মঙ্গলবার সকাল থেকে। দুপুর পৌনে ১২টার দিকে লাইনে না দাঁড়ানো লোকজনকে ব্যাংক কর্মকর্তারা ফরম দিচ্ছেন—এমন অভিযোগে হট্টগোল শুরু হয়। একপর্যায়ে লোকজন বিক্ষুব্ধ হয়ে উঠলে ব্যাংকের উপমহাব্যবস্থাপক আইয়ূব আলী পরিস্থিতি শান্ত করতে আসেন। এ সময় ক্ষুব্ধ কয়েকজন আইয়ূব আলীর ওপর চড়াও হন। আইয়ূব আলী জানান, বিশৃঙ্খলা থামাতে গেলে ফরম সংগ্রহকারী কিছু লোক তাঁর মাথায় আঘাত করলে ফেটে যায়। 	1
আইএসবিরোধী অভিযানের খবর সিরিয়াকে জানানো হয় সিরিয়ার প্রেসিডেন্ট বাশার আল-আসাদ বলেছেন, মধ্যপ্রাচ্যে সক্রিয় জঙ্গি সংগঠন ইসলামিক স্টেটের (আইএস) বিরুদ্ধে যুক্তরাষ্ট্রের নেতৃত্বাধীন জোট বাহিনীর অভিযানের খবর তাঁর সরকার পায়। বিবিসির সঙ্গে আলাপচারিতায় বাশার বলেন, তৃতীয় পক্ষের মাধ্যমে তাঁদের এ খবর দেওয়া হয়। খবর বিবিসির। বাশার আল-আসাদ বিবিসির মধ্যপ্রাচ্যবিষয়ক সম্পাদক জেরেমি বোয়েনকে মঙ্গলবার দামেস্কে এক সাক্ষাৎকার দেন। এতে তিনি বলেন, ইরাকসহ কয়েকটি ‘তৃতীয়’ দেশ আইএসবিরোধী অভিযানের তথ্য তাঁদের দেয়। আন্তর্জাতিক জোট বাহিনীর আইএসবিরোধী বিমান হামলায় সিরিয়া সরাসরি কোনো সহযোগিতা করছে না বলেও জানান বাশার। কট্টর সুন্নিপন্থী আইএস সিরিয়া ও ইরাকে অস্থিতিশীলতার সুযোগে দেশ দুটির বিস্তীর্ণ এলাকা দখল করে সেখানে খিলাফত প্রতিষ্ঠা করার ঘোষণা দিয়েছে। আইএস সংখ্যালঘুসহ তাদের বিরোধীদের বিরুদ্ধে নির্মম দমন অভিযান চালানোয় যুক্তরাষ্ট্র কয়েকটি আরব দেশসহ মিত্রদের নিয়ে গত সেপ্টেম্বর মাসে ওই বিমান হামলা শুরু করে। জোটের বিমান হামলায় অংশগ্রহণকারী কয়েকটি দেশ বাশার আল-আসাদের বিরোধী। এসব দেশ ২০১১ সালে সিরিয়ায় আসাদবিরোধী অভ্যুত্থান শুরু হলে তাঁকে পদত্যাগের আহ্বান জানিয়েছিল। তবে আইএস সিরিয়া ও ইরাকের বিস্তীর্ণ এলাকা দখল করে ফেলার পর এই জঙ্গিগোষ্ঠীর সঙ্গে লড়াইয়ে অনেকেই বাশারকে পাশে পেতে চায়। বাশার বিবিসিকে বলেন, ‘না, আমাদের কোনো ইচ্ছা নেই এই জোটে যোগ দেওয়ার। কেবল আইএসকে হারানোর জন্য সন্ত্রাসবাদকে সমর্থন করে এমন সব দেশের সঙ্গে আমি যেতে চাই না।’ বাশার বলেন, ‘আইএসের বিরুদ্ধে লড়াইয়ে সহযোগিতা করতে আমার আপত্তি নেই। তবে যুক্তরাষ্ট্রের সঙ্গে আমি কথা বলতে চাই না। কেউ যদি হাতের পুতুল না হয়, তবে তার সঙ্গে যুক্তরাষ্ট্র কথা বলে না।’ বাশার তাঁর বিরোধী বিদ্রোহীদের এলাকায় ব্যারেলবোমা ব্যবহারের অভিযোগকে ‘শিশুতোষ গল্প’ বলে উড়িয়ে দেন। বড় সিলিন্ডারের এই বোমায় বিস্ফোরক ও ধারালো ধাতব টুকরা থাকে। হেলিকপ্টার থেকে ফেলা এ বোমায় ব্যাপক প্রাণহানি ঘটে। যুক্তরাষ্ট্র সম্পর্কে বাশার বলেন, ‘ওরা আন্তর্জাতিক আইনকে সহজেই অগ্রাহ্য করতে পারে। আমাদের সার্বভৌমত্ব নিয়েও এখন সেই চেষ্টাই করছে তারা। তাই আমাদের সঙ্গে কথা বলতে চায় না। আমরাও ওদের সঙ্গে কথা বলতে চাই না।’ আইএস জঙ্গিদের বিরুদ্ধে লড়াইয়ের জন্য ‘মধ্যপন্থী’ সিরীয় বিদ্রোহীদের প্রশিক্ষণ দেওয়ার যুক্তরাষ্ট্রের প্রচেষ্টার তীব্র বিরোধিতা করেন বাশার।	1
তীব্র শীতে ইতালি পাড়ি দেওয়া ২৭ অভিবাসীর মৃত্যু তীব্র শীতের কারণে ইতালির লাম্পেদুসা দ্বীপের কাছে ভূমধ্যসাগর থেকে উদ্ধার করা ২৭ জন অভিবাসী মারা গেছে। ইতালির কোস্টগার্ড এ কথা জানিয়েছে। খবর বিবিসির। মৃত্যুর কোলে ঢলে পড়া ২৭ জনসহ ১০৫ জনের একটি দল দুটি নৌকায় ইতালির ভূখণ্ড থেকে ১০০ মাইল দূরে আট ফুট উচুঁ×ঢেউ এবং বরফশীতল পরিবেশের মধ্যে ছিল। লাম্পেদুসা দ্বীপের প্রধান স্বাস্থ্য কর্মকর্তা পিয়েত্রো বারতোলো বলেন, খোলা নৌকায় ওই অভিবাসীদের ১৮ ঘণ্টা থাকতে হয়। প্রচণ্ড বাতাসের পাশাপাশি সাগর উত্তাল থাকায় তাঁরা সবাই ভিজে যান। ২০১৩ সালের অক্টোবরে লাম্পেদুসার উপকূলে একটি মাছ ধরা নৌকা ডুবে গিয়ে ৩৬৬ জন অভিবাসী মারা যান। ওই ঘটনার পর ইতালি ‘মেয়ার নস্ট্রাম’ নামের একটি অনুসন্ধান ও উদ্ধারকারী দল প্রতিষ্ঠা করে। তবে এক বছর পরেই দলটির কার্যক্রম বন্ধ করে দেওয়া হয়। ইউরোপীয় ইউনিয়ন বর্তমানে ট্রাইটন নামে সীমান্ত নিয়ন্ত্রণ অভিযান পরিচালনা করছে। তবে অল্প কিছু জাহাজে খুবই সীমিত এলাকায় ওই অভিযান পরিচালনা করা হয়ে থাকে। লাম্পেদুসার মেয়র জিউসি নিকোলিনি একটি সংবাদ সংস্থাকে বলেন, ২৭ জন অভিবাসীর মৃত্যুর এই ঘটনা প্রমাণ করে যে ট্রাইটন মেয়ার নস্ট্রামের বিকল্প নয়।	1
আনোয়ার ইব্রাহিমের পাঁচ বছরের কারাদণ্ড বহাল মালয়েশিয়ার সর্বোচ্চ আদালত গতকাল মঙ্গলবার দেশটির বিরোধীদলীয় নেতা আনোয়ার ইব্রাহিমের পাঁচ বছরের সাজা বহাল রেখেছেন। সমকামিতার অপরাধে আনোয়ারের ওই সাজা হয়েছিল। আনোয়ার ইব্রাহিম চূড়ান্ত এ রায়কে রাজনৈতিক উদ্দেশ্যপ্রণোদিত আখ্যায়িত করলেও আদালত বলেছেন, পর্যাপ্ত প্রমাণের ভিত্তিতেই রায় দেওয়া হয়েছে। খবর বিবিসি ও এএফপির। গত বছরের মার্চ মাসে আদালত আনোয়ার ইব্রাহিমকে পাঁচ বছরের কারাদণ্ড দেন। তিনি ফেডারেল আদালতে এই সাজা মওকুফ চেয়ে আপিল আবেদন করেছিলেন। এখন ফেডারেল আদালতের রায়ের পর তাঁকে কারাগারে যেতে হবে। রায় ঘোষণার পর আনোয়ার ইব্রাহিম বলেন, ‘আমি নির্দোষ। আমাকে কারাগারে ভরার এই সিদ্ধান্ত রাজনৈতিক। আমি এই ব্যবস্থা বুঝি। আমার রাজনৈতিক জীবন ধ্বংস করার জন্যই এই রায়।’ দণ্ডিত এই বিরোধী নেতা বিচারকদের উদ্দেশে বলেন, ‘বিচার বিভাগের স্বাধীনতাকে হত্যা করার কাজে আপনারা সহযোগী।’ রায় ঘোষণার পর বিচারপতি আরিফিন জাকাত বলেন, ব্যাপক তথ্য-প্রমাণের ভিত্তিতেই আনোয়ার ইব্রাহিমের বিরুদ্ধে আগের আদালতের রায় বহাল রাখা হলো। এই রায় ঘোষণার সময় কয়েক শ আনোয়ার-সমর্থক আদালতকক্ষের বাইরে বিক্ষোভ করতে থাকেন। এ নিয়ে দ্বিতীয় দফা আনোয়ার ইব্রাহিমের কারাদণ্ড হলো। এর আগেও তাঁর বিরুদ্ধে এক পুরুষ রাজনৈতিক সহকর্মীর সঙ্গে পায়ুকামের অভিযোগ আনা হয়। সেটি ২০০৮ সালের কথা। তবে পর্যাপ্ত প্রমাণের অভাবে ২০১২ সালে ওই মামলা খারিজ করে দেন হাইকোর্ট। পরে সরকারের পক্ষ থেকে একই অভিযোগে আবার মামলা করা হয়। সেই মামলাতেই পাঁচ বছরের কারাদণ্ড হয় আনোয়ারের। মুসলিম সংখ্যাগরিষ্ঠ মালয়েশিয়ায় সমকামিতা অবৈধ। তবে এই অভিযোগে শাস্তি দেওয়ার উদাহরণ কমই আছে। দুর্নীতি ও সমকামিতার অভিযোগে ১৯৯৮ সালে আনোয়ার ইব্রাহিমকে মালয়েশিয়ার উপপ্রধানমন্ত্রীর পদ থেকে বরখাস্ত করা হয়। তখন মাহাথির মোহাম্মদ প্রধানমন্ত্রী ছিলেন। সে সময় আনোয়ারের ছয় বছরের কারাদণ্ড হয়। তিনি ২০০৪ সালে জেল থেকে ছাড়া পান। সে সময় পুরোপুরি ভিন্নমতাদর্শে বিশ্বাসী তিনটি রাজনৈতিক দলের সমন্বয়ে পাকতান কোয়ালিশন নামে জোট করেন। ওই জোট ২০০৮ এবং ২০১৩ সালের নির্বাচনে ব্যাপক সাফল্য পায়। ১৯৫৭ সাল থেকে দেশটিতে ক্ষমতায় থাকা বারিসন ন্যাশিওনাল পার্টি নির্বাচনে বেশ খারাপ ফলাফল করে। নির্বাচনে ভোট বেশি পেলেও পার্লামেন্টে সরকার গঠনের জন্য পর্যাপ্ত আসন পায়নি আনোয়ার ইব্রাহিমের জোট। ১৬ বছর ধরে আনোয়ার ইব্রাহিম মালয়েশিয়ার বিরোধীদলীয় রাজনীতির নিয়ন্তা হয়ে উঠেছিলেন। সরকারের বিরুদ্ধে ব্যাপক চ্যালেঞ্জ ছুড়ে দিয়েছেন তিনি। রায়ের পর এক ই-মেইল বার্তায় মালয়েশীয় সরকারের এক মুখপাত্র বলেন, রায়ে ‘ব্যাপক মাত্রায় নিরপেক্ষতা’ অনুসরণ করা হয়েছে। তবে আন্তর্জাতিক মানবাধিকার সংগঠন হিউম্যান রাইটস ওয়াচের এশিয়া অঞ্চলের পরিচালক ফিল রবার্টসন এই রায়কে ‘রাজনৈতিক উদ্দেশ্যপ্রণোদিত’ বলে আখ্যায়িত করেছেন।	1
হামলা বেড়েছে বিশ্বে নারী শিক্ষার্থীদের ওপর আক্রমণের ঘটনা অব্যাহতভাবে বেড়েছে। বিভিন্ন দেশে তা নিয়মিতভাবেই ঘটছে। গত সোমবার জাতিসংঘের মানবাধিকারবিষয়ক কার্যালয়ের প্রকাশিত এক প্রতিবেদনে এমন তথ্য উঠে এসেছে। ‘শিক্ষাক্ষেত্রে নারীর ওপর আক্রমণ’বিষয়ক প্রতিবেদনটিতে বিদ্যালয়ে তথা সার্বিকভাবে শিক্ষাক্ষেত্রে নারী শিক্ষার্থীদের হামলার শিকার হওয়ার বিশদ চিত্র তুলে ধরা হয়েছে। এতে দেখা যায়, শুধু ২০১২ সালেই শিক্ষাপ্রতিষ্ঠান, শিক্ষক এবং ছাত্রছাত্রীদের ওপর ৩ হাজার ৬০০ হামলা হয়েছে। আর ২০০৯ থেকে ২০১৪ সাল পর্যন্ত বিশ্বের ৭০টি দেশে এমন হামলার ঘটনা ঘটেছে। বিবিসি	1
শেষ কর্মীর মৃত্যু দ্বিতীয় বিশ্বযুদ্ধে যুক্তরাষ্ট্রের পার্ল হারবারে জাপানি হামলার শিকার যুদ্ধজাহাজ ইউএসএস অ্যারিজোনার জীবিত শেষ কর্মীও চলে গেলেন। জোসেফ ল্যাংডেল নামের ওই কর্মকর্তা ৪ ফেব্রুয়ারি ১০০ বছর বয়সে মৃত্যুবরণ করেন। ১৯৪১ সালের ৭ ডিসেম্বর জাহাজটিতে জাপানি বিমান গোলাবর্ষণ করার সময় ২৭ বছর বয়সী জোসেফ তীরে কোয়ার্টারে ঘুমিয়ে ছিলেন। শব্দ শুনে বাইরে ছুটে এসে তিনি উদ্ধারকাজে যোগ দেন। ওই হামলায় জাহাজটির ১ হাজার ১৭৭ সেনা ও কর্মীর মৃত্যু হয়। পার্ল হারবারে আক্রান্ত হওয়ার পরই যুক্তরাষ্ট্র দ্বিতীয় বিশ্বযুদ্ধে মিত্রবাহিনীর পক্ষে সরাসরি যোগ দেয়। রয়টার্স	1
ঠাকুরগাঁওয়ে স্বেচ্ছাসেবক লীগের সভায় হামলা ঠাকুরগাঁও জেলা স্বেচ্ছাসেবক লীগের বর্ধিত সভাস্থলে গতকাল মঙ্গলবার হামলা ও ভাঙচুর হয়েছে। সভায় জেলা আওয়ামী লীগের সভাপতিকে প্রধান অতিথি না করায় এ ঘটনা ঘটে বলে অভিযোগ পাওয়া গেছে। স্বেচ্ছাসেবক লীগের তিন কর্মী জানান, গতকাল বিকেলে জেলা পরিষদ মিলনায়তনে জেলা স্বেচ্ছাসেবক লীগের বর্ধিত সভা আহ্বান করা হয়। সভায় জেলা আওয়ামী লীগের সভাপতি দবিরুল ইসলামকে এড়িয়ে সাধারণ সম্পাদক সাদেক কুরাইশীকে প্রধান অতিথি করা হয়। সাদেক কুরাইশী জেলা আওয়ামী লীগের সাবেক ভারপ্রাপ্ত সভাপতি মকবুল হোসেন, সাবেক যুগ্ম সাধারণ সম্পাদক মাহাবুবুর রহমানকে সঙ্গে নিয়ে সভাস্থলে যান। সভায় উপস্থিত দুজন জানান, বেলা তিনটায় সভা শুরু হয়। এর পরপরই একদল নেতা-কর্মী সভাস্থলে হামলা চালায়। হামলাকারীরা দবিরুল ইসলামকে প্রধান অতিথি না করায় ক্ষোভ প্রকাশ করেন। তাঁরা সভাস্থলের চেয়ার ও মিলনায়তনের দরজা-জানালার কাচ ভাঙচুর করেন। হামলা ও ভাঙচুরের ঘণ্টাখানেক পর শাকিল চৌধুরীকে সভাপতি ও আব্দুল ওয়াফুকে সাধারণ সম্পাদক করে সদর উপজেলা কমিটি গঠন করা হয়। একই সময় ইমরান হাসানকে সভাপতি ও নূর ইসলামকে সাধারণ সম্পাদক করে করে পৌরকমিটি ঘোষণা করা হয়। স্বেচ্ছাসেবক লীগের যুগ্ম আহ্বায়ক জাবেদ শিকদার বলেন, একপক্ষ তাদের পছন্দের কর্মীদের হাতে স্বেচ্ছাসেবক লীগের নেতৃত্ব তুলে দিতে জেলা আওয়ামী লীগের সভাপতিকে অবহিত না করেই বর্ধিত সভার তারিখ নির্ধারণ করেছিল। অপরদিকে, সভায় জেলা আওয়ামী লীগের সভাপতিকে অতিথি না করায় তাঁর সমর্থকেরা ক্ষুব্ধ হয়ে হামলা ও ভাঙচুর করে। তবে তিনি নতুন উপজেলা ও পৌরকমিটিকে অবৈধ বলেন। জেলা স্বেচ্ছাসেবক লীগের আহ্বায়ক মো. কামরুজ্জামান বলেন, বর্ধিত সভায় কাকে অতিথি করা হবে, তা কমিটি ঠিক করবে। এ অজুহাতে বহিরাগতদের দিয়ে সভায় হামলা করা কোনোভাবেই কাম্য নয়। দলের মধ্যে বিশৃঙ্খলা সৃষ্টির মাধ্যমে দলকে ক্ষতিগ্রস্ত করতেই এ হামলা চালানো হয়েছে বলে তিনি দাবি করেন।	1
কবিরাজের অপচিকিৎসায় ছাত্রীর মৃত্যুর অভিযোগ রংপুরের বদরগঞ্জ উপজেলায় চিকিৎসার নামে কবিরাজের অপচিকিৎসায় গোপীনাথপুর হায়দারীয়া দ্বিমুখী উচ্চবিদ্যালয়ের পল্লবী রানী (১৩) নামের সপ্তম শ্রেণির এক ছাত্রীর মৃত্যু হয়েছে বলে অভিযোগ পাওয়া গেছে। তার বাড়ি উপজেলার গোপীনাথপুর ইউনিয়নের কাচারীপাড়া গ্রামে। সে ওই গ্রামের দিনমজুর মিলন চন্দ্রের মেয়ে। এলাকার কয়েকজন বাসিন্দা জানান, গত বুধবার পল্লবী রানীর জ্বর আসে। এ অবস্থায় তার দরিদ্র বাবা-মা ওই ইউনিয়নের মুচিরহাট ঝলঝলিপাড়া গ্রামের কথিত কবিরাজ জগেশ চন্দ্র রায়কে বাড়িতে ডেকে আনেন। কবিরাজ পল্লবীকে দেখে বলেন, তাকে পঞ্চ দেবতা ধরেছে। ঝাড়ফুঁকের মাধ্যমে তাড়াতে হবে। এরপর কবিরাজ মেয়েটিকে চার দিন ধরে অপচিকিৎসা দেন। গত শুক্রবার মেয়েটির হাত-পা অবশ হয়ে যায়। এ অবস্থায় পরিবারের লোকজন মেয়েটিকে হাসপাতালে নিতে চাইলে কবিরাজ বলেন, ‘সমস্যা নেই, ঝাড়ফুঁকে ঠিক হয়ে যাবে, একটু সময় লাগবে।’ গত শনিবার মেয়েটিকে আশঙ্কাজনক অবস্থায় প্রথমে রংপুরের একটি ক্লিনিকে নেওয়া হয়। এরপর ওই দিন সন্ধ্যায় তাকে রংপুর মেডিকেল কলেজ হাসপাতালে ভর্তি করা হয়। গত রোববার সন্ধ্যায় সেখানে সে চিকিৎসাধীন অবস্থায় মারা যায়। মেয়ের মামা দুলাল রায় অভিযোগ করেন, ওই কবিরাজ দেবতা তাড়াতে পল্লবীর শরীরের ওপর পা তুলে পেষেন। তার চুল মুঠি করে ধরে টানাটানি করেন। মেয়ের বাবা মিলন চন্দ্র বলেন, ‘সবায় কছিলো তোমার বেটিক ভূত ধরছে। বাড়িত কবিরাজ ডাকে আনো। চাইর দিন কবিরাজ বেটির হাত-পাও, চুল ধরি টানাটানি করছে। পাও দিয়াও খচচে। বেটি ভালো হয় নাই। এরপর দেকি বেটির হাত-পাও ওঠে না। কবিরাজ কয় সমস্যা নাই, ঝাড়ফুঁকে ভালো হইবে। কিন্তুক বেটির অবস্থা খারাপ হইলে এলাকার মানুষের সহযোগিতায় রংপুর মেডিকোলোত ভর্তি করাই। পরেরদিন মারা গেইচে। ডাক্তার কইচে মেডিকেলে আনতে দেরি করছেন।’ কবিরাজের বিরুদ্ধে থানায় অভিযোগ করেছেন কি না—জানতে চাইলে মিলন চন্দ্র বলেন, ‘বেটি তো দুনিয়া থাকি চলি গেইচে। থানাত মামলা দিবার গেইলে টাকা নাগবে। টাকা পাইম কোনটে?’ রংপুর মেডিকেল কলেজ হাসপাতালের চিকিৎসক ফরিদুল ইসলাম মেয়েটির মৃত্যুর সনদ দেখে বলেন, ব্রেনের প্রদাহজনিত কারণে মেয়েটি মারা গেছে। গতকাল বিকেলে কবিরাজ জগেশ চন্দ্র রায়ের বাড়িতে গেলে তিনি এ প্রতিনিধির কাছে প্রথমে তাঁর পরিচয় গোপন রাখেন। পরে বলেন, ‘আমার চিকিৎসায় মেয়েটি ভালো হইতো। কিন্তু আমার ওপর মেয়ের বাবা-মার ভরসা ছিল না।’ অপচিকিৎসা দেওয়ার বিষয়ে জানতে চাইলে তিনি বলেন, ‘আমার চিকিৎসায় সবাই ভালো হয়।’ বদরগঞ্জ থানার ভারপ্রাপ্ত কর্মকর্তা (ওসি) আমিনুল ইসলাম জানান, ওই ঘটনায় থানায় কেউ অভিযোগ করেনি। অভিযোগ পেলে অভিযুক্ত কবিরাজের বিরুদ্ধে আইনগত ব্যবস্থা নেওয়া হবে।	1
নওগাঁয় বিদ্যুতের তারে জড়িয়ে শ্রমিকের মৃত্যু বৈদ্যুতিক লাইন স্থানান্তর করতে গিয়ে তারে জড়িয়ে গত রোববার রাতে এক শ্রমিকের মৃত্যু হয়েছে। নওগাঁ শহরে বিদ্যুৎ সরবরাহ কেন্দ্রের পাশে কাঁঠালতলী এলাকায় ওই ঘটনা ঘটে। নিহত শ্রমিকের নাম ইউনুস আলী (৪০)। তাঁর বাড়ি সদর উপজেলার ভবানীপুর গ্রামে। এ ঘটনায় আবু আসাদ (৩৮) নামের আরেক শ্রমিক গুরুতর আহত অবস্থায় নওগাঁ হাসপাতালে চিকিৎসাধীন রয়েছেন। স্থানীয় সূত্রে জানা গেছে, কাঁঠালতলী এলাকায় বিদ্যুতের লাইন স্থানান্তরের জন্য রোববার রাতে ১০ জন শ্রমিক কাজ শুরু করেন। কাজ করার সময় বিদ্যুৎ-সংযোগ দেওয়া হলে ১১ হাজার কেভি বৈদ্যুতিক তারের সঙ্গে জড়িয়ে ইউনুস ও আসাদ বিদ্যুৎস্পৃষ্ট হন। এ সময় তাঁরা মাটিতে পড়ে গেলে নিচে দাঁড়িয়ে থাকা জাকিরুল ইসলাম নামে এক ফোরম্যানও আহত হন। ইউনুস ও আসাদকে নওগাঁ সদর হাসপাতালে নেওয়া হয়। সেখান থেকে ইউনুস আলীকে বগুড়া শহীদ জিয়াউর রহমান মেডিকেল কলেজ হাসপাতালে নেওয়ার পথে তিনি মারা যান।	1
ট্রেনে পাথর নিক্ষেপ করায় দুই শিশুর অভিভাবকদের দণ্ড জয়পুরহাটের আক্কেলপুর উপজেলায় চলন্ত ট্রেনে দুই শিশু পাথর নিক্ষেপ করায় তাদের অভিভাবকদের দণ্ড দেওয়া হয়েছে। গত সোমবার ভ্রাম্যমাণ আদালতের হাকিম ও উপজেলা নির্বাহী কর্মকর্তা (ইউএনও) গোলাম মো. শাহনেওয়াজ ওই দণ্ড দেন। পরে ভ্রাম্যমাণ আদালতে জরিমানা দিয়ে ওই দুই শিশুর অভিভাবকেরা মুক্তি পান। পুলিশ ও রেলস্টেশন মাস্টারের কার্যালয় সূত্রে জানা গেছে, রেললাইনে নাশকতা রোধে আনসার সদস্যরা উপজেলার রেললাইন পাহারা দিচ্ছেন। সোমবার সকাল ১০টার দিকে রাজশাহী থেকে ছেড়ে আসা চিলাহাটীগামী আন্তনগর তিতুমীর এক্সপ্রেস ট্রেনটি উপজেলার ৭৩ নম্বর রেলসেতুর কাছে পৌঁছালে আলমগীর হোসেন (১১) ও মোস্তাকিম (১২) ট্রেনে পাথর ছুড়ে মারে। ট্রেনটি আক্কেলপুর স্টেশনে বিরতি দিলে পাথরের আঘাতে আহত দুই ট্রেনযাত্রী ঘটনাটি কর্তব্যরত স্টেশনমাস্টারকে জানান। পরে খবর পেয়ে দায়িত্বে থাকা আনসার দলের নেতা মুকুল হোসেন ওই দুই শিশুকে আটক করেন। এ ব্যাপারে মুকুল হোসেন প্রথম আলোকে বলেন, ‘আলমগীর ও মোস্তাকিম রেললাইনের পাশের খেতে ধানের বীজ তোলার কাজ করছিল। এ সময় তারা কৌতূহলবশত ওই ট্রেনটিতে পাথর ছুড়ে মারে। এতে ট্রেনের দুই যাত্রী আহত হন। বিষয়টি আক্কেলপুর স্টেশন থেকে আমাদের জানানো হলে আমরা ঘটনাস্থলে গিয়ে ওই দুই শিশুকে আটক করি। ওই শিশুর বাড়ি উপজেলার গণিপুর গ্রামে। পরে পুলিশ এসে তাদের আমাদের কাছ থেকে নিয়ে যায়।’ আক্কেলপুরের স্টেশনমাস্টার খাদিজা খাতুন জানান, চলন্ত ট্রেনে পাথর ছোড়ার বিষয়টি তিনি শুনেছেন। আক্কেলপুর থানার ভারপ্রাপ্ত কর্মকর্তা (ওসি) আবুল কালাম আজাদ গতকাল মঙ্গলবার দুপুরে প্রথম আলোকে জানান, রেলওয়ে আইনে বলা আছে, শিশুরা অপরাধ করলে তার দায় অভিভাবকের। চলন্ত ট্রেনে ঢিল ছোড়ার আপরাধে দুই শিশুর অভিভাবককে রেলওয়ে আইনে ভ্রাম্যমাণ আদালতে হাজির করা হয়। ভ্রাম্যমাণ আদালতের হাকিম রেলওয়ে আইনে দুই শিশুর অভিভাবককে ৫০০ টাকা করে জরিমানা করেন। অভিভাবকেরা তাৎক্ষণিকভাবে জরিমানার টাকা জমা দিয়ে দায় থেকে অব্যাহতি পান। পরে তাঁদের ছেড়ে দেওয়া হয়।	1
সড়ক দুর্ঘটনায় শিশুসহ নিহত ২ মাগুরা ও কুষ্টিয়ায় গতকাল মঙ্গলবার দুটি সড়ক দুর্ঘটনায় এক শিশু ও একজন এসএসসি পরীক্ষার্থী নিহত হয়েছে। কুষ্টিয়ার খোকসা উপজেলায় ট্রলির ধাক্কায় পাঁচ বছরের এক শিশুর মৃত্যু হয়েছে। তার নাম স্বর্গ পোদ্দার। স্বর্গ স্থানীয় মন্দিরভিত্তিক শিক্ষা কার্যক্রমের শিশু শ্রেণির ছাত্র ছিল। সে উপজেলার খাগড়বাড়িয়া গ্রামের দিনমজুর সঞ্জয় পোদ্দারের ছেলে। পুলিশ জানিয়েছে, গতকাল দুপুরে স্বর্গ স্থানীয় জানিপুর ইউনিয়নের ঈশ্বরদী গ্রামে স্কুলে যাচ্ছিল। মাগুরার মহম্মদপুর উপজেলার বাবুখালী এলাকায় গতকাল সড়ক দুর্ঘটনায় এসএসসি পরীক্ষার্থী মাসুম ইকবাল (১৫) নিহত হয়। মাসুম মহম্মদপুর উপজেলার ঝামা গ্রামের আবুল বাশার মোল্লার ছেলে। সে এ বছর ডুমুরশিয়া ডিসি মাধ্যমিক বিদ্যালয় থেকে এসএসসি পরীক্ষা দিচ্ছিল।	1
বিস্ফোরক উদ্ধার চাঁদপুরে প্রায় তিন কেজি বারুদজাতীয় বিস্ফোরক উদ্ধার করেছে পুলিশ। গতকাল মঙ্গলবার দুপুরে শহরের পুরানবাজার রিফিউজি কলোনি ক্যাম্প ক্লাব থেকে পরিত্যক্ত অবস্থায় এসব বিস্ফোরক উদ্ধার করা হয়। চাঁদপুর মডেল থানার ওসি আবদুল কাইয়ুম জানান, গোপন সংবাদের ভিত্তিতে রিফিউজি কলোনি ক্যাম্প ক্লাবে অভিযান চালানো হয়। এ সময় বোমা তৈরির বারুদজাতীয় এসব বিস্ফোরক পরিত্যক্ত অবস্থায় উদ্ধার করা হয়। তবে এ ঘটনায় কেউ আটক হয়নি। পুলিশ বিষয়টি তদন্ত করে দেখছে। পুলিশের ধারণা, নাশকতামূলক কর্মকাণ্ডের জন্য এসব বিস্ফোরকদ্রব্য এখানে আনা হয়েছিল। 	1
তিন ছিনতাইকারীর কারাদণ্ড টাঙ্গাইলের সখীপুরে তিন ছিনতাইকারীকে ১৫ দিনের কারাদণ্ড দিয়েছেন ভ্রাম্যমাণ আদালত। গত সোমবার রাতে সখীপুর উপজেলা নির্বাহী কর্মকর্তার দায়িত্বে থাকা সহকারী কমিশনার (ভূমি) মোহাম্মদ শাজাহান আলী ভ্রাম্যমাণ আদালতের মাধ্যমে তাঁদের এই কারাদণ্ড দেন। দণ্ড পাওয়া ব্যক্তিরা হলেন টাঙ্গাইলের কালিহাতী উপজেলার ছাতিহাটি গ্রামের রানা আহমেদ (২১), বাসাইল উপজেলার আইসড়া গ্রামের হাবিব মিয়া (২০) ও একই গ্রামের লিটন মিয়া (২০)। গতকাল মঙ্গলবার সকালে পুলিশ তাঁদের টাঙ্গাইল কারাগারে পাঠিয়ে দেয়। সখীপুর থানার ভারপ্রাপ্ত কর্মকর্তা (ওসি) বজলুর রশীদ জানান, সোমবার বিকেলে দণ্ডপ্রাপ্ত ওই তিন ছিনতাইকারী উপজেলার বোয়ালী এলাকায় পথচারী এক মহিলার ব্যাগ ছিনিয়ে নেওয়ার চেষ্টা করলে এলাকাবাসী ধরে তাঁদের পুলিশে সোপর্দ করেন। 	1
দৌলতপুরে ট্রাকের ধাক্কায় স্কুলছাত্রী নিহত মানিকগঞ্জের দৌলতপুর উপজেলার কলিয়া গ্রামে গতকাল মঙ্গলবার দুপুরে ট্রাকের ধাক্কায় আকলিমা আক্তার (১২) নামে এক স্কুলছাত্রী নিহত হয়েছে। ওই গ্রামের ইয়াছিন মোল্লার মেয়ে আকলিমা স্থানীয় কলিয়া উচ্চবিদ্যালয়ের ষষ্ঠ শ্রেণির ছাত্রী ছিল। পুলিশ এবং স্থানীয় সূত্র জানায়, গতকাল বেলা দেড়টার দিকে বিদ্যালয় থেকে বাড়ি ফিরছিল আকলিমা। এ সময় উপজেলার দৌলতপুর-কলিয়া সড়কে একটি ট্রাক পেছন থেকে সজোরে তাকে ধাক্কা দেয়। এতে সে ছিটকে সড়কের পাশে পড়ে গুরুতর আহত হয়। এলাকাবাসী প্রথমে তাকে স্থানীয় উপজেলা স্বাস্থ্য কমপ্লেক্সে নিয়ে যায়। অবস্থা আশঙ্কাজনক হওয়ায় পরে মানিকগঞ্জ সদর হাসপাতালে নিয়ে গেলে কর্তব্যরত চিকিৎসক তাকে মৃত ঘোষণা করেন। দৌলতপুর থানার ভারপ্রাপ্ত কর্মকর্তা (ওিস) নাজমুল নিশাত জানান, ট্রাকসহ এর চালক ও সহকারীকে আটক করা হয়েছে। থানায় একটি মামলা হয়েছে।	1
নিখোঁজ দুই শিশুর লাশ উদ্ধার নারায়ণগঞ্জে শীতলক্ষ্যা নদীতে ট্রলারডুবির ঘটনায় নিখোঁজ দুই শিশুর লাশ গতকাল মঙ্গলবার সকালে উদ্ধার করেছেন ফায়ার সার্ভিসের কর্মীরা। এই দুই শিশু হলো সুমাইয়া (৮) ও ফাহিম (৪)। সুমাইয়া কুমিল্লার মেঘনা থানার বড়কান্দা গ্রামের তারেক মিয়ার মেয়ে, আর ফাহিম একই এলাকার মো. দুলাল মিয়ার ছেলে। শনিবার সকালে নারায়ণগঞ্জ বন্দর উপজেলার মদনগঞ্জ কয়লাঘাট এলাকায় শীতলক্ষ্যা নদীতে মালবাহী ট্রলারের ধাক্কায় ৪০-৫০ জন যাত্রী নিয়ে একটি ট্রলার ডুবে যায়। সবাই সাঁতরে তীরে উঠলেও নিখোঁজ থাকে দুই শিশু। নারায়ণগঞ্জ ফায়ার সার্ভিসের উপপরিচালক মো. মোমতাজ উদ্দিন জানান, ঘটনার পর থেকে তাঁর নেতৃত্বে একদল ডুবুরি নিখোঁজ শিশুদের সন্ধানে তল্লাশি অভিযান অব্যাহত রাখে। গতকাল সকালে নারায়ণগঞ্জ শহরের সৈয়দপুর এলাকায় স্পিডবোট নিয়ে তল্লাশি চালানোর সময় নদীতে কচুরিপানার ভেতরে ফাহিমের লাশ পাওয়া যায়। দুপুরে পাওয়া যায় সুমাইয়ার লাশ।	1
গাজীপুরে একজনকে কুপিয়ে হত্যা গাজীপুরের কাপাসিয়ায় আমির উদ্দিন (৫৫) নামের এক ব্যক্তিকে দুর্বৃত্তরা কুপিয়ে হত্যা করেছে। তিনি উপজেলার আড়ালিয়া নয়াপাড়া এলাকার আশ্রাব আলীর সন্তান। এলাকাবাসী ও পুলিশ সূত্রে জানা যায়, আমির উদ্দিন বিভিন্ন বাজারে ইঁদুর-তেলাপোকার ওষুধ বিক্রি করতেন। সোমবার রাতে তিনি বাড়ি থেকে ৫-৬ কিলোমিটার দূরে অন্য একটি গ্রামে বয়াতিদের গান শুনতে যান। সেখান থেকে ফেরার পথে আড়ালিয়া বটতলা এলাকায় ধারালো অস্ত্র দিয়ে কুপিয়ে তাঁকে হত্যা করা হয়। গতকাল মঙ্গলবার সকালে এলাকাবাসী সেখানে তাঁর লাশ দেখতে পেয়ে থানায় খবর দেন। পরে পুলিশ গিয়ে লাশ উদ্ধার করে ময়নাতদন্তের জন্য শহীদ তাজউদ্দিন আহমদ মেডিকেল কলেজের মর্গে পাঠায়। পুলিশ সূত্র জানায়, আমির উদ্দিনের সঙ্গে প্রতিবেশীদের জমি নিয়ে বিরোধ আছে। এ নিয়ে মামলাও চলছে। ধারণা করা হয়েছে, ওই বিরোধের জেরে তাঁকে হত্যা করা হয়েছে।	1
নোয়াখালীতে হত্যার দায়ে ভগ্নিপতির মৃত্যুদণ্ড, মামার যাবজ্জীবন নোয়াখালীতে লাকি বেগম হত্যা মামলার রায়ে তাঁর ভগ্নিপতি আলমগীর হোসেনকে (৪৫) মৃত্যুদণ্ড, ২০ হাজার টাকা জরিমানা ও তাঁর সহযোগী নিহতের মামা ফজলু মিয়াকে (৩৫) যাবজ্জীবন কারাদণ্ড দিয়েছেন আদালত। গতকাল মঙ্গলবার দুপুরে জেলা বিশেষ দায়রা জজ আদালতের বিচারক শিরিন কবিতা আক্তার এ রায় প্রদান করেন। একই আদেশে আদালত মামলার অপর আসামি নিহত লাকির আরেক মামা জামাল উদ্দিনকে (৪৫) বেকসুর খালাস দিয়েছেন। দণ্ড ও খালাসপ্রাপ্ত আসামিদের বাড়ি ব্রাহ্মণবাড়িয়ার কসবা উপজেলার বাহারহাটাই গ্রামে। আদালত সূত্রে জানা যায়, ২০০৬ সালে ৯ জুন রাতে নোয়াখালী জেলা কারাগারের সুইপার কলোনিতে লাকির বড় ভগ্নিপতির বাসার দরজা ভেঙে প্রবেশ করে ছোট ভগ্নিপতি আলমগীর হোসেন ও তাঁর কয়েক সহযোগী। তারা এ সময় লাকিকে চুরিকাঘাত করে হত্যা করে। পরদিন নিহত ব্যক্তির বড় ভগ্নিপতি মো. আলম বাদী হয়ে সুধারাম থানায় ভায়রা ভাই আলমগীর হোসেন ও লাকির দুই মামাকে আসামি করে একটি হত্যা মামলা দায়ের করেন। পুলিশ তদন্ত করে তিন আসামির বিরুদ্ধে আদালতে অভিযোগপত্র দাখিল করে। এরপর আদালতে দীর্ঘ শুনানি ও সাক্ষ্য-প্রমাণ শেষে গতকাল রায় ঘোষণা করেন। আসামিদের মধ্যে মামা ফজলু ছাড়া বাকি দুজন রায় ঘোষণার সময় আদালতে উপস্থিত ছিলেন। ফজলুকে গ্রেপ্তারে পুলিশকে নির্দেশ দিয়েছেন আদালত। আদালতে মামলা পরিচালনা করেন রাষ্ট্রপক্ষের কৌঁসুলি কাজি মো. শাহীন ও শহিদ উল্লা।	1
পটিয়ায় যুবলীগ নেতার লাশ উদ্ধার চট্টগ্রামের পটিয়ায় গত সোমবার রাতে আলী আব্বাস (৩০) নামে যুবলীগের এক নেতার লাশ উদ্ধার করা হয়েছে। আলী আব্বাসের বাড়ি পৌরসভার বাহুলী গ্রামে। তিনি পটিয়া পৌরসভার ৭ নম্বর ওয়ার্ড যুবলীগের সাধারণ সম্পাদক ছিলেন। পুলিশ ও পারিবারিক সূত্র জানায়, গত সোমবার দিবাগত রাত ১২টার দিকে বাড়ি থেকে ৩০০ গজ দূরে আলী আব্বাসের লাশ পড়ে থাকতে দেখা যায়। পরে এলাকাবাসী লাশটি পটিয়া উপজেলা স্বাস্থ্য কমপ্লেক্সে নিয়ে যান। পুলিশ লাশটি উদ্ধার করে ময়নাতদন্তের জন্য চট্টগ্রাম মেডিকেল কলেজ হাসপাতালের মর্গে পাঠায়। আলী আব্বাসের ছোট ভাই মোহাম্মদ মোরশেদ বলেন, দুর্বৃত্তরা তাঁর ভাইকে হত্যা করেছে বলে তাঁরা ধারণা করছেন। পটিয়া থানার ভারপ্রাপ্ত কর্মকর্তা (ওসি) রেফায়েত উল্লাহ চৌধুরী বলেন, আলী আব্বাসের শরীরের কোথাও আঘাতের চিহ্ন পাওয়া যায়নি। তিনি হৃদ্রোগে আক্রান্ত হয়ে মারা যেতে পারেন বলে প্রাথমিকভাবে ধারণা করা হচ্ছে। এ ব্যাপারে পটিয়া থানায় অপমৃত্যুর মামলা হয়েছে। ওসি বলেন, ময়নাতদন্তের প্রতিবেদনে হত্যার আলামত পাওয়া গেলে হত্যা মামলা নেওয়া হবে।	1
ফেনীতে ৩৫ লাখ টাকা ছিনতাই ফেনীতে নূরানী ডাইং অ্যান্ড সোয়েটার লিমিটেড নামের একটি সোয়েটার কারখানার ৩৫ লাখ টাকা ছিনতাই করেছে দুর্বৃত্তরা। গতকাল মঙ্গলবার ঢাকা-চট্টগ্রাম মহাসড়কের ফেনী বাইপাস অংশের ফতেপুর রেলগেট এলাকায় এ ঘটনা ঘটে। ফেনী সদর উপজেলার শর্শদী ইউনিয়নের ফতেপুর গ্রামে কারখানাটি অবস্থিত। কারখানার পরিচালক শেখ নুর মোহাম্মদ আজগর জানান, গতকাল শ্রমিক-কর্মচারীদের বেতন দেওয়ার জন্য সাউথইস্ট ব্যাংকের ফেনী শাখা থেকে ৩৫ লাখ টাকা তোলা হয়। ছোট একটি কাভার্ড ভ্যানে করে দুপুর দেড়টার দিকে টাকাগুলো শহর থেকে কারখানায় নেওয়া হচ্ছিল। কাভার্ড ভ্যানে চালক ছাড়াও দুজন কর্মচারী ছিলেন। ফতেপুর রেলগেট এলাকায় দুটি মাইক্রোবাস দুদিক থেকে ঘিরে ফেলে কাভার্ড ভ্যানটির গতিরোধ করে। এ সময় দুর্বৃত্তরা বন্দুকের বাঁট দিয়ে কাভার্ড ভ্যানের সামনের কাচ ভেঙে ফেলে। পরে তারা কাভার্ড ভ্যানে অগ্নিসংযোগ করে ও কর্মচারীদের মারধর করে ৩৫ লাখ টাকা ছিনতাই করে পালিয়ে যায়। পরে স্থানীয় লোকজন কাভার্ড ভ্যানের আগুন নিভিয়ে ফেলে। তিনি জানান, এ ঘটনায় মামলার প্রস্তুতি চলছে। ফেনীর অতিরিক্ত পুলিশ সুপার মো. সাইফুল হক বলেন, এ ব্যাপারে তদন্ত শুরু হয়েছে।	1
পেট্রলবোমা ও ‘বন্দুকযুদ্ধ’ সারা দেশে মানুষ পুড়িয়ে মারা ও অব্যাহত নাশকতার মধ্যে ‘বন্দুকযুদ্ধে’ প্রাণহানির আরেকটি উদ্বেগজনক উপাদান যুক্ত হয়েছে। একদিকে দেখা যাচ্ছে পেট্রলবোমা বা ককটেল নিক্ষেপের মতো বর্বরোচিত নাশকতা বন্ধ হচ্ছে না। সরকারি দল ও বিরোধী দল এই নাশকতার দায় পরস্পরের বিরুদ্ধে চাপানোর চেষ্টা করলেও কোনোভাবেই মানুষকে স্বস্তি দিতে পারছে না, বরং নিরাপত্তাহীনতার বোধকে তীব্রতা দিচ্ছে। বিরোধী দল এটা অস্বীকার করতে পারে না যে, তাদের ‘বিচার-বিবেকহীন’ অবরোধ কর্মসূচিকে কেন্দ্র করেই পেট্রলবোমা এবং তারপর তথাকথিত ‘বন্দুকযুদ্ধ’ প্রত্যাবর্তন করেছে। হিংসা কেবল হিংসারই জন্ম দিতে পারে। এটা লক্ষণীয় যে, বেশ কিছুদিন ‘বন্দুকযুদ্ধ’ গণমাধ্যমে পৌনঃপুনিক শিরোনাম হিসেবে অনুপস্থিত ছিল, এবারে তা দৃশ্যত রাজনৈতিক মাত্রায় ফিরে এসেছে। এটা সবচেয়ে ভয়ের বিষয় যে, গত কয়েক সপ্তাহের কথিত ‘বন্দুকযুদ্ধে’ যাদের প্রাণ গেছে তাদের বেশির ভাগই বিরোধীদলীয় রাজনৈতিক কর্মী। তাই সরকারকে বাড়তি সচেতন থাকতে হবে যে, দেশে-বিদেশে এই বিষয়টি কোনো গুরুতর ভুল বার্তা পৌঁছে দেয় কি না। নিরাপত্তা হেফাজতে যে কারও হত্যার শিকার হওয়া মানবাধিকারের লঙ্ঘন বলেই গণ্য হয়। কিন্তু তার ওপরে যদি একটি চরম রাজনৈতিক সংকটকালে বিরোধীদলীয় প্রতিপক্ষকে বিচারবহির্ভূত হত্যাকাণ্ডের মাধ্যমে অবদমনে সরকারি বাহিনীর কোনো সংশ্লিষ্টতার অভিযোগ ওঠে, তাহলে সরকারের গণতান্ত্রিক ভাবমূর্তিকে তা আরও নাজুক করতে পারে। ছাত্রশিবিরকে তাদের নেতা-কর্মী ‘বন্দুকযুদ্ধে’ হত্যার শিকার হওয়ার পরে পৃথকভাবে হরতাল ডাকতে দেখা গেছে। বিরোধী দলকেও এটা বুঝতে হবে যে, তাদের আন্দোলন জনসম্পৃক্ত ও গণ-আন্দোলন না হয়ে পুরোপুরি নাশকতাধর্মী হয়ে উঠছে। আমজনতার দরকার শান্তি ও নিরাপত্তা। কোনো সন্দেহ নেই যে, হতাশাগ্রস্ত মানুষ আইন প্রয়োগকারী সংস্থাগুলোর সাফল্য দেখতে চাইবে। উভয় পক্ষকে একসঙ্গে বিবেচনায় নিতে হবে যে পেট্রলবোমা ও কথিত বন্দুকযুদ্ধে হত্যা দুটোই হিংসাশ্রয়ী এবং তা সমস্যার সুরাহা দিতে পারে না।	1
রাজধানীতে যাত্রীবাহী বাসে পেট্রলবোমা, দগ্ধ ৩ অবরোধ ও হরতালের মধ্যে গতকাল বৃহস্পতিবার রাজধানীতে যাত্রীবাহী বাসে পেট্রলবোমায় দগ্ধ হয়েছেন তিনজন। একজনের অবস্থা আশঙ্কাজনক। একই দিন ঢাকা বিশ্ববিদ্যালয়ে ককটেলের বিস্ফোরণে আহত হন আরও অন্তত পাঁচজন। যাত্রাবাড়ীতে পুলিশের গুলিতে এক যুবক আহত ও ধানমন্ডিতে ককটেল হামলায় তিনজন আহত হয়েছেন। এ ছাড়া মৌলভীবাজারে যাত্রীবাহী বাসে আগুন দেওয়ার ঘটনায় আহত হয়েছেন আরও ১০ জন যাত্রী। আগের রাতে ময়মনসিংহে পুলিশের সঙ্গে ‘বন্দুকযুদ্ধে’ গুলিবিদ্ধ হয়েছেন দুই ছাত্রদল কর্মী। গাজীপুরে এক ইউপি চেয়ারম্যানের গাড়িতেও হামলা চালিয়েছে দুর্বৃত্তরা। বিএনপির নেতৃত্বাধীন ২০-দলীয় জোটের অবরোধ কর্মসূচির ৩৮তম দিন ও সর্বশেষ ডাকা ৪৮ ঘণ্টা হরতালের শেষ দিন ছিল গতকাল। এদিন রাত ১০টা পর্যন্ত গত ২৪ ঘণ্টায় চাঁপাইনবাবগঞ্জ, চট্টগ্রাম, লক্ষ্মীপুর, ফরিদপুরসহ সাতটি জেলার কমপক্ষে ১২টি স্থানে সহিংসতার খবর পাওয়া গেছে। আগুন দেওয়া হয়েছে চারটি যানবাহনে। ভাঙচুর করা হয়েছে আরও পাঁচটি। গত বছরের ৫ জানুয়ারি ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে লাগাতার অবরোধ কর্মসূচি চলছে। তবে এর দুই দিন আগেই শুরু সহিংসতার। ক্রসফায়ারে নিহত ১৯ জনসহ সহিংসতায় এখন পর্যন্ত নিহত হয়েছেন ৮৭ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৫৩০টি যানবাহনে ও ভাঙচুর করা হয়েছে আরও ৫৫৪টি। নাশকতার আশঙ্কা, সহিংসতায় জড়িত সন্দেহ, মামলা ও অন্যান্য ঘটনায় গতকাল গ্রেপ্তার বা আটক করা হয় ১৮৮ জনকে। রাজধানীতে বাসে আগুন: রামপুরায় আল রাজি হাসপাতালের সামনে গতকাল সন্ধ্যা সাড়ে সাতটার দিকে আলিফ পরিবহনের যাত্রীবাহী একটি বাসে পেট্রলবোমা ছোড়ে দুর্বৃত্তরা। এতে ফটকে থাকা বাসচালকের সহকারী বাপ্পী গুরুতর দগ্ধ হন। বাসটির সামনের দিকে থাকা আরও দুই যাত্রী সামান্য দগ্ধ হয়েছেন। পরে স্থানীয় লোকজন আগুন নিভিয়ে ফেলেন। ওই বাসে যাত্রীদের কাছ থেকে ভাড়া আদায়কারী শাহ আলম পুলিশকে জানান, দুই যুবক বাস লক্ষ্য করে পেট্রলবোমা ছুড়ে পালিয়ে যায়। বাসটি বনশ্রী থেকে মিরপুর যাচ্ছিল। দগ্ধ বাপ্পীকে ঢাকা মেডিকেল কলেজের বার্ন ইউনিটে ভর্তি করা হয়েছে। চিকিৎসকেরা বলেছেন, তাঁর শরীরের ৭০ শতাংশ পুড়ে গেছে। অন্যরা প্রাথমিক চিকিৎসা নিয়েছেন। ককটেলে আহত পাঁচজন: রাজধানীতে গতকাল পৃথক ককটেল বিস্ফোরণের ঘটনায় পাঁচজন আহত হয়েছেন। তাঁদের ঢাকা মেডিকেল কলেজ হাসপাতালে ভর্তি করা হয়েছে। সন্ধ্যা সাড়ে ছয়টার দিকে বিশ্ববিদ্যালয়ের দোয়েল চত্বরে ককটেল বিস্ফোরণে রিকশাচালক মিঞ্জু মিয়া ও রিকশার আরোহী নুরুল আমিন আহত হন। সন্ধ্যা ছয়টার দিকে রোকেয়া হলের সামনে পর পর তিনটি ককটেলের বিস্ফোরণ ঘটে। এতে রিকশাচালক সাদি আলমের ঘাড়ে গুরুতর জখম হয়েছে। সোয়া ছয়টার দিকে টিএসসি মোড়ে দুটি ককটেলের বিস্ফোরণে আহত হন চা বিক্রেতা সোহেল মিয়া। সন্ধ্যায় যাত্রাবাড়ীর শহীদ ফারুক সড়কে চারটি ককটেলের বিস্ফোরণ হয়। এতে রিকশাচালক জসিম আহত হন। যাত্রাবাড়ীতে পুলিশের গুলি: রাজধানীর যাত্রাবাড়ীর বিদ্যুৎ গলিতে গতকাল রাত পৌনে আটটার দিকে পুলিশের গুলিতে আতাউর রহমান (২৫) নামের এক যুবক আহত হয়েছেন। যাত্রাবাড়ী থানার ভারপ্রাপ্ত কর্মকর্তা (ওসি) অবনী শঙ্কর কর দাবি করেন, বিআরটিসির বাসে আগুন দেওয়ার সময় পুলিশ এগিয়ে গেলে দুর্বৃত্তরা পুলিশের ওপর হামলা চালায়। এ সময় পুলিশ পাল্টা গুলি চালালে আতাউরের পায়ে গুলি লাগে। আতাউরকে গ্রেপ্তার করে ঢাকা মেডিকেল কলেজ হাসপাতালে ভর্তি করে পুলিশ। আতাউর প্রথম আলোকে বলেন, তিনি বিআরটিসি বাসে আগুন দেননি। যাত্রাবাড়ীর ইলিশ পরিবহন কাউন্টারের কাছে প্রসাব করতে গেলে পুলিশ সেখান থেকে তাঁকে ধরে এবং পায়ে অস্ত্র ঠেকিয়ে গুলি করেছে। প্রায় একই সময় ধানমন্ডি ১৯/এ সড়কে সিএনজিচালিত অটোরিকশায় ককটেল ছোড়ে দুর্বৃত্তরা। এতে যাত্রী মোশাররফ হোসেন (৩৫), তাঁর বোন ফরিদা সুলতানা (২৫) ও খালা শাহিনা আক্তার (৪০) আহত হন। তাঁদের ঢাকা মেডিকেল কলেজ হাসপাতালে ভর্তি করা হয়েছে। গণপিটুনি: পুলিশ দাবি করেছে, গত রাত পৌনে ১০টার দিকে শাহবাগ মোড়ে ককটেল ছোড়ার সময় আল আমিন (১৯) ও নজরুল ইসলাম (২০) নামের দুই যুবককে আটক করে জনতা। পরে তাঁদের পিটুনি দিয়ে পুলিশে সোপর্দ করে। সংকটাপন্ন অবস্থায় তাঁদের ঢাকা মেডিকেল কলেজ হাসপাতালে ভর্তি করা হয়েছে। এর কিছুক্ষণ আগে মহানগর গোয়েন্দা পুলিশ (ডিবি) শাহবাগ শিশুপার্কের কাছ থেকে ছয়টি ককটেল ও দুটি পেট্রলবোমাসহ ছয় যুবককে গ্রেপ্তার করেছে। মৌলভীবাজারে বাসে আগুন, আহত ১০: মৌলভীবাজারের বড়লেখা উপজেলার মাইজগ্রামে গতকাল যাত্রীবাহী বাসে পেট্রল ঢেলে আগুন দিয়েছে দুর্বৃত্তরা। এ সময় হুড়োহুড়ি করে নামতে গিয়ে আহত হয়েছেন ১০ যাত্রী। দুই ছাত্রদল কর্মী গুলিবিদ্ধ: ময়মনসিংহে গত বুধবার রাতে পুলিশের সঙ্গে কথিত বন্দুকযুদ্ধে শরীফ ও মেহেদী নামে দুই ছাত্রদল কর্মী গুলিবিদ্ধ হয়েছেন। পুলিশি হেফাজতে ময়মনসিংহ মেডিকেল কলেজ হাসপাতালে চিকিৎসাধীন আছেন তাঁরা। ইউপি চেয়ারম্যানের গাড়িতে হামলা: গাজীপুরের কালিয়াকৈরে আটাবহ ইউনিয়ন পরিষদের চেয়ারম্যান ও ইউনিয়ন আওয়ামী লীগের কার্যনির্বাহী কমিটির সদস্য এম এ আলীমের মাইক্রোবাসে হামলা করেছে দুর্বৃত্তরা। তবে চেয়ারম্যান অক্ষত আছেন। ঢাকার বাইরের আরও চিত্র: চাঁপাইনবাবগঞ্জ পৌর এলাকার নয়াগোলা এলাকায় বুধবার গভীর রাতে ট্রাকে ককটেল হামলায় চালকের সহকারী হাসান আলী আহত হয়েছেন। তাঁকে চাঁপাইনবাবগঞ্জ সদর হাসপাতালে ভর্তি করা হয়েছে। ফেনীর দাগনভূঞায় বিএনপির চেয়ারপারসন খালেদা জিয়ার উপদেষ্টা আবদুল আউয়াল মিন্টুর গ্রামের বাড়িতে বুধবার রাতে হামলা ও অগ্নিসংযোগের ঘটনায় তাঁর ভাই উপজেলা বিএনপির সভাপতি আকবর হোসেন আওয়ামী লীগ ও ছাত্রলীগকে দায়ী করেছেন। কিশোরগঞ্জের ভৈরবে গতকাল রাতে বাসে আগুন দেওয়ার অভিযোগে দুই যুবককে গণপিটুনির পর পুলিশে দিয়েছে জনতা। তাঁর হলেন কুলিয়ারচর উপজেলার ছয়সূতী ইউনিয়নের সজল মিয়া এবং মাধবদী গ্রামের মনির মিয়া। অভিযোগ অস্বীকার করে সজল ও মনির বলেন, আগুন ধরার সময় তাঁরা এ পথ দিয়ে হেঁটে যাচ্ছিলেন। তাঁরা পরিস্থিতির শিকার হয়েছেন। নরসিংদীতে সদর উপজেলার ভাটপাড়ায় একটি পণ্যবাহী ট্রাকে গতকাল রাত সাড়ে আটটার দিকে পেট্রলবোমা হামলায় চালকসহ তিনজন দগ্ধ হয়েছেন। আহত চাঁদপুরের আলিমপাড়ার ট্রাকচালক জাহিদ মিয়া, চালকের সহকারী চট্টগ্রামের ডবলমুরিং এলাকার সেলিম মিয়া ও মৌলভীবাজারের বাসিন্দা প্রাণ কোম্পানির নিরাপত্তাকর্মী জুয়েল মিয়াকে ঢাকা মেডিকেল কলেজ হাসপাতালে ভর্তি করা হয়েছে। রাজধানীর অদূরে সাভারের উলাইল এলাকায় গতকাল রাতে চলন্ত বাসে ককটেল হামলা চালিয়েছে দুর্বৃত্তরা। এতে তিন যাত্রী দগ্ধ হন। তাঁদের সাভারের এনাম মেডিকেল কলেজ হাসপাতালে ভর্তি করা হয়েছে। চট্টগ্রাম বিশ্ববিদ্যালয়ের সোহরাওয়ার্দী হলের ছাত্রশিবির নিয়ন্ত্রিত একটি কক্ষ থেকে গতকাল ছয়টি পেট্রলবোমা উদ্ধার করেছে পুলিশ। {প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}	1
যুবলীগের নেতা খুন গাইবান্ধার গোবিন্দগঞ্জ উপজেলা যুবলীগের নেতা আবদুল হামিদ ওরফে হিরু মিয়া (৩৫) খুন হয়েছেন। দুর্বৃত্তরা গত বুধবার গভীর রাতে তাঁকে ধারালো অস্ত্র দিয়ে কুপিয়ে হত্যা করে। তাঁর বাড়ি উপজেলার কৌচা কৃষ্ণপুর গ্রামে। পুলিশ ও পারিবারিক সূত্রে জানা গেছে, হিরু মিয়া বুধবার দিবাগত রাত দেড়টার দিকে মোটরসাইকেলে উপজেলা সদর থেকে বাড়ির উদ্দেশে রওনা দেন। কিন্তু রাতে আর বাড়ি ফেরেননি। গতকাল বৃহস্পতিবার সকালে স্থানীয় লোকজন সাপমারা গ্রামের একটি সরষেখেতে তাঁর লাশ পড়ে থাকতে দেখে থানায় খবর দেন। পরে স্বজনেরা গিয়ে লাশটি শনাক্ত করেন।	1
অস্ত্রসহ শিশু গ্রেপ্তারের ঘটনায় পৃথক মামলা নারায়ণগঞ্জের ফতুল্লা ও রাজধানীর দক্ষিণ বাড্ডা এলাকায় গত বুধবার দুই দফা অভিযান চালিয়ে আটটি গুলি, সাতটি ম্যাগাজিন, চারটি পিস্তল এবং তিন শিশুসহ ছয়জনকে গ্রেপ্তারের ঘটনায় পুলিশ বাদী হয়ে পৃথক দুটি মামলা করেছে। এদিকে ফতুল্লা মডেল থানায় দায়ের করা অস্ত্র আইনের মামলায় গ্রেপ্তার হওয়া আসামি ইমরানের দুই দিনের রিমান্ড মঞ্জুর করেছেন আদালত। গতকাল বৃহস্পতিবার সকালে ফতুল্লা মডেল থানার ওসি মো. আসাদুজ্জামান বাদী হয়ে পিস্তলসহ তিনজনকে আটকের ঘটনায় এই মামলা দায়ের করেন। একই ঘটনায় দক্ষিণ বাড্ডা থেকে দ্বিতীয় দফায় অভিযান চালিয়ে তিনটি বিদেশি পিস্তল, তিনটি গুলি, সাতটি ম্যাগাজিনসহ গ্রেপ্তারের ঘটনায় ফতুল্লা মডেল থানার উপপরিদর্শক (এসআই) আজিজুল হক বাদী হয়ে গ্রেপ্তার হওয়া ছয়জনকে আসামি করে অপর মামলাটি করেন। বুধবার বিকেলে ফতুল্লা বাজার এলাকায় ফতুল্লা প্রেসক্লাবের সভাপতি সৈয়দ ওবায়েদ উল্লাহর কাছে অস্ত্র বিক্রি করতে এলে তিনি বিষয়টি পুলিশকে জানান। পুলিশ অভিযান চালিয়ে পাঁচটি গুলিভর্তি একটি বিদেশি পিস্তলসহ চাঁদপুর জেলার বিষ্ণুপুর গ্রামের মৃত হাফিন মিয়ার ছেলে ইমরান (১৮), একই এলাকার জালাল মিয়ার ছেলে শাকিল (১১), আল আমিনকে (১০) গ্রেপ্তার করে। একই ঘটনায় তাঁদের স্বীকারোক্তি অনুযায়ী ওই দিন রাতে দক্ষিণ বাড্ডা এলাকা থেকে আরও তিনটি গুলি, সাতটি ম্যাগাজিন, তিনটি বিদেশি পিস্তলসহ কুমিল্লার বরুড়া উপজেলার আড্ডা এলাকার খোকন মুন্সীর ছেলে বশির (২৫), নারায়ণগঞ্জের রূপগঞ্জের চর চনপাড়া এলাকার সিরাজ মিয়ার ছেলে মো. মাসুদ (২৮) ও ওই এলাকার বাচ্চু মিয়ার ছেলে মো. জিশানকে (১১) গ্রেপ্তার করা হয়। তাঁরা সবাই দক্ষিণ বাড্ডা এলাকায় থাকেন বলে পুলিশ জানিয়েছে। জেলা পুলিশের কার্যালয়ে আয়োজিত সংবাদ সম্মেলনে ফতুল্লা মডেল থানার সহকারী পুলিশ সুপার মো. শরফুদ্দিন জানান, আইনশৃঙ্খলা রক্ষাকারী বাহিনীর চোখ ফাঁকি দিতে সন্ত্রাসীরা কৌশল হিসেবে শিশুদের ব্যবহার করছে। এ কারণে স্কুলের ব্যাগের মধ্যে অস্ত্রগুলো রেখে বহন করছিল। ফতুল্লায় অস্ত্র উদ্ধারের ঘটনায় ফতুল্লা মডেল থানায় ভারপ্রাপ্ত কর্মকর্তা মো. আসাদুজ্জামান বাদী হয়ে অস্ত্র আইনে দুই শিশুসহ তিনজনের বিরুদ্ধে মামলা করেন। অন্যদিকে রাজধানীর দক্ষিণ বাড্ডা এলাকা থেকে অস্ত্র উদ্ধারের ঘটনায় শিশুসহ মোট ছয়জনকে আসামি করে বাড্ডা থানায় মামলা দায়ের করেন ফতুল্লা মডেল থানার উপপরিদর্শক (এসআই) আজিজুল হক। ওই মামলায় শিশুদের আসামি করা প্রসঙ্গে তিনি জানান, শিশুদের শিশু আইনেই বিচার হবে। এদিকে ফতুল্লা মডেল থানায় দায়ের করা অস্ত্র আইনের মামলায় পুলিশ গ্রেপ্তারকৃত তিন আসামিকে নারায়ণগঞ্জ সিনিয়র জুডিশিয়াল ম্যাজিস্ট্রেট সাঈদুজ্জামান শরীফের আদালতে হাজির করে সাত দিনের রিমান্ডের আবেদন জানালে শুনানি শেষে আদালত আসামি ইমরানের দুই দিনের রিমান্ড মঞ্জুর করেছেন। নারায়ণগঞ্জ কোর্ট পুলিশের পরিদর্শক মো. হাবিবুর রহমান জানিয়েছেন, ফতুল্লা মডেল থানায় অস্ত্র আইনে দায়ের করা মামলায় তিন আসামির মধ্যে ইমরানকে দুই দিনের রিমান্ডে দিয়েছেন আদালত। কিশোর হওয়ায় অপর দুই আসামি শাকিল (১১) ও আল আমিনের (১০) রিমান্ড নামঞ্জুর করে তাদের গাজীপুর কিশোর সংশোধন কেন্দ্রে পাঠানো হয়েছে।	1
প্রতিপক্ষের হামলার শিকার বাপ্পীর মৃত্যু সন্ত্রাসী হামলার শিকার ঝুট ব্যবসায়ী বাপ্পী (২৫) মারা গেছেন। গতকাল বৃহস্পতিবার সকালে সাভারের এনাম মেডিকেল কলেজ হাসপাতালে তাঁর মৃত্যু হয়। বাপ্পী আশুলিয়ার কালাইয়েরটেক গ্রামের আইনুদ্দিনের ছেলে। তিনি একই থানার কাইচাবাড়ী এলাকার ফোর এ ইয়ার্ন ডাইং নামের পোশাক কারখানায় ঝুটের ব্যবসা করতেন। পুলিশ জানায়, ঝুট ব্যবসা নিয়ে বিরোধের জেরে স্থানীয় ধামসোনা ইউনিয়নের ৮ নম্বর ওয়ার্ডের সদস্য আবদুল হালিম গত মঙ্গলবার বিকেলে তাঁর লোকজন নিয়ে বাপ্পীর ওপর হামলা চালান। এ সময় ধারালো অস্ত্র দিয়ে তাঁর মাথা ও পায়ে আঘাতের পাশাপাশি কনুই থেকে দুই হাত প্রায় বিচ্ছিন্ন করে দেওয়া হয়। আশঙ্কাজনক অবস্থায় তাঁকে ভর্তি করা হয় এনাম মেডিকেল কলেজ হাসপাতালে।	1
স্বতন্ত্র সাংসদকে অতিথি করায় আ.লীগের বর্জন নরসিংদীর শিবপুর উপজেলা আওয়ামী যুবলীগের ত্রিবার্ষিক সম্মেলনে স্বতন্ত্র সাংসদ সিরাজুল ইসলাম মোল্লাকে প্রধান অতিথি করায় সম্মেলন বর্জন করেছেন উপজেলা আওয়ামী লীগের নেতা-কর্মীরা। গতকাল বৃহস্পতিবার উপজেলা নির্বাহী কর্মকর্তার (ইউএনও) কার্যালয় মাঠে সম্মেলন অনুষ্ঠিত হয়। প্রধান অতিথি সিরাজুল ইসলাম মোল্লা কেন্দ্রীয় যুবলীগের প্রেসিডিয়াম সদস্য। উপজেলা আওয়ামী লীগের নেতা-কর্মীদের সঙ্গে কথা বলে জানা গেছে, দশম সংসদ নির্বাচনে শিবপুর আসনে আওয়ামী লীগের দলীয় প্রার্থী জহিরুল হক ভূঞার বিপরীতে স্বতন্ত্র প্রার্থী হিসেবে সিরাজুল ইসলাম মোল্লা প্রতিদ্বন্দ্বিতা করে সাংসদ নির্বাচিত হন। এতে ক্ষুব্ধ হন আওয়ামী লীগের স্থানীয় নেতা-কর্মীরা। গতকাল শিবপুর উপজেলা যুবলীগের ত্রিবার্ষিক সম্মেলনে সিরাজুল ইসলাম মোল্লাকে প্রধান অতিথি করার কারণে আওয়ামী লীগের কোনো নেতা-কর্মী সম্মেলনে যোগদান করেননি। এ ব্যাপারে শিবপুর উপজেলা আওয়ামী লীগের সাধারণ সম্পাদক সামসুল আলম ভূঁইয়া বলেন, ‘যুবলীগ আওয়ামী লীগের একটি সহযোগী সংগঠন। তারা আমাদের সঙ্গে কোনো আলাপ-আলোচনা না করে স্বতন্ত্র সাংসদকে প্রধান অতিথি করে সম্মেলনের তারিখ ঘোষণা করে। এতে নরসিংদী জেলা এবং শিবপুর উপজেলা আওয়ামী লীগের নেতারা নিজেদের অপমানিত বোধ করেন এবং সর্বসম্মতিক্রমে এ সম্মেলন বর্জন করার সিদ্ধান্ত নেন।’ এ ব্যাপারে সাংসদের বক্তব্য পাওয়া যায়নি। এদিকে আওয়ামী লীগের নেতাদের ছাড়াই যুবলীগের নেতা–কর্মীরা শিবপুর উপজেলা মিলনায়তনে সম্মেলন সম্পন্ন করেন। এতে মো. মাহবুব আলম মোল্লা সভাপতি ও শেখ কামাল হোসেন সাধারণ সম্পাদক নির্বাচিত হন।	1
যুবলীগ সভাপতির হাতে অধ্যক্ষ লাঞ্ছিত, ভাঙচুর বরগুনার আমতলী উপজেলা যুবলীগের সভাপতির নেতৃত্বে গতকাল বৃহস্পতিবার আমতলী ডিগ্রি কলেজের অধ্যক্ষকে লাঞ্ছিত করা হয়েছে বলে অভিযোগ পাওয়া গেছে। এ সময় হামলা চালিয়ে চারটি শ্রেণিকক্ষ ও অধ্যক্ষের কার্যালয় ভাঙচুর করার ঘটনা ঘটেছে। তবে উপজেলা যুবলীগের সভাপতি জি এম হাসান অভিযোগ অস্বীকার করেছেন। প্রত্যক্ষদর্শী শিক্ষক ও শিক্ষার্থীরা জানান, গতকাল বেলা ১১টার দিকে জি এম হাসানের নেতৃত্বে ৩০-৩৫ জন প্রথমে অধ্যক্ষ মজিবুর রহমানের কক্ষে ঢুকে ভাঙচুর শুরু করেন। একপর্যায়ে তাঁরা অধ্যক্ষকে শারীরিকভাবে লাঞ্ছিত করেন। পরে কলেজের একাডেমিক ভবনে ঢুকে শিক্ষার্থীদের বের করে দিয়ে চারটি শ্রেণিকক্ষের আসবাব ভাঙচুর এবং ক্যাম্পাসে অধ্যক্ষের বিরুদ্ধে বিক্ষোভ সমাবেশ করেন। নাম প্রকাশে অনিচ্ছুক কলেজের একটি সূত্র জানায়, শিক্ষাপ্রতিষ্ঠানটিতে বর্তমানে স্নাতক ও উন্মুক্ত শ্রেণিতে ভর্তি কার্যক্রম চলছে। ভর্তি-বাণিজ্য নিয়ে যুবলীগের সভাপতির সঙ্গে অধ্যক্ষের দ্বন্দ্ব হয়। এরই জের ধরে হামলা, ভাঙচুর ও বিক্ষোভের ঘটনা ঘটে। জি এম হাসান উপজেলা আওয়ামী লীগের সভাপতি ও উপজেলা পরিষদ চেয়ারম্যান জি এম দেলোয়ার হোসেনের ছেলে। অধ্যক্ষ বলেন, ‘গতকাল হাসানের নেতৃত্বে ছাত্র ও যুবলীগের ২০-৩০ জন কর্মী আমার কক্ষে ঢুকে মাত্র ৫০০ টাকা ভর্তি ফি দিয়ে ডিগ্রি প্রথম বর্ষে এক শিক্ষার্থীকে ভর্তির জন্য চাপ দেয়। কিন্তু নির্ধারিত ফি তিন হাজার টাকা ছাড়া ভর্তি সম্ভব না বলে জানালে তারা ভাঙচুর শুরু করে। একপর্যায়ে তারা শ্রেণিকক্ষেও ভাঙচুর চালায়।’ লাঞ্ছিত করার বিষয়ে তিনি বলেন, ‘আমার চেয়ার-টেবিল ভাঙচুর ও গালাগাল করলে লাঞ্ছিত করার কী বাকি থাকে।’ তবে অভিযোগ অস্বীকার করে জি এম হাসান বলেন, ‘স্নাতক পর্যায়ে শিক্ষার্থী ভর্তির ক্ষেত্রে বাড়তি ভর্তি ফি নেওয়ার বিষয়ে অধ্যক্ষের সঙ্গে আমার কথা হয়। তবে হামলা, ভাঙচুর বা অধ্যক্ষকে লাঞ্ছিত করার মতো কোনো ঘটনা ঘটেনি।’ আমতলী থানার ওসি সুকুমার রায় বলেন, পুলিশ ঘটনাস্থল পরিদর্শন করেছে। তবে কেউ অভিযোগ দেয়নি। এর আগেও স্থানীয় সাংসদ ও আওয়ামী লীগের নেতারা বিভিন্ন সময়ে প্রশাসনের ঊর্ধ্বতন কর্মকর্তাদের লাঞ্ছনা করেন। এ নিয়ে প্রথম আলোতে একাধিক সংবাদও প্রকাশিত হয়।	1
পুলিশ পরিচয়ে মা ও ছেলেকে ছুরিকাঘাত নড়াইল সদর উপজেলায় পুলিশ সেজে দুর্বৃত্তরা একটি বাড়িতে হামলা চালিয়েছে। এ সময় তাদের অস্ত্রের আঘাতে এক নারী ও তাঁর ১১ বছর বয়সী ছেলে গুরুতর আহত হয়। গত মঙ্গলবার উপজেলার ধোন্দা গ্রামে এ ঘটনা ঘটে। আহত দুজন হলেন ইরানী বেগম (৩০) ও তাঁর ছেলে বাবু। তাঁদের প্রথমে নড়াইল সদর হাসপাতালে ভর্তি করা হয়। পরে সেখান থেকে বাবুকে খুলনা মেডিকেল কলেজ হাসপাতালে নেওয়া হয়। ইরানী বেগম জানান, মঙ্গলবার রাত ১২টার পর কয়েকজন অপরিচিত মানুষ তাঁর স্বামীর নাম ধরে ডাকাডাকি করে। তাঁর স্বামী মালয়েশিয়াপ্রবাসী। স্বামী বাড়িতে নেই—এ কথা জানালে তারা দরজা খুলে দিতে বলে। পরে তিনি বাইরে বেরিয়ে দেখেন পুলিশের পোশাকে তিন-চারজন দাঁড়িয়ে আছে। ভয়ে তিনি চিৎকার দিলে একজন তাঁর বুকে ধরালো অস্ত্র দিয়ে আঘাত করে। রক্ত দেখে তাঁর ছেলে একজনকে জাপটে ধরলে আরেকজন বাবুর বুকে ছুরি ঢুকিয়ে দেয়। পরে ইরানী ও বাবুর চিৎকারে প্রতিবেশীরা ছুটে এলে দুর্বৃত্তরা পালিয়ে যায়। এলাকাবাসী দ্রুত তাঁদের সদর হাসপাতালে ভর্তি করেন। গত বুধবার সকালে বাবুকে খুলনা মেডিকেল কলেজ হাসপাতালে নিয়ে যাওয়া হয়। সদর হাসপাতালের জরুরি বিভাগে কর্তব্যরত চিকিৎসক আ ফ ম মশিউর রহমান জানান, ইরানী বেগমের অবস্থা এখন একটু ভালো।	1
গোপালগঞ্জে দুটি সড়ক দুর্ঘটনায় দুই ছাত্র নিহত গোপালগঞ্জে মোটরসাইকেলের চাপায় এক স্কুলছাত্র ও ট্রাকচাপায় এক মোটরসাইকেল আরোহী নিহত হয়েছেন। গতকাল বৃহস্পতিবার এ দুটি দুর্ঘটনা ঘটে। মোটরসাইকেলের নিচে চাপা পড়ে নিহত স্কুলছাত্রের নাম মাসুদ মিয়া (১০)। সে গোপালগঞ্জ সদর উপজেলার লতিফপুর ইউনিয়নের চরমানিকদাহ গ্রামের সেলিম মিয়ার ছেলে। অপর দুর্ঘটনায় প্রাণ হারিয়েছেন মোটরসাইকেল আরোহী কলেজছাত্র সৈকত খান (২৩)। তিনি কোটালীপাড়া উপজেলার বান্ধাবাড়ী ইউনিয়নের মধুরডাঙ্গা গ্রামের মৃত রেজাউল ইসলাম খানের ছেলে। পুলিশ ও এলাকাবাসী জানান, নিহত স্কুলছাত্র পশ্চিম সরকারি প্রাথমিক বিদ্যালয়ের তৃতীয় শ্রেণিতে পড়ত। বিদ্যালয় ছুটির পর বেলা দুইটার দিকে বাড়ি ফিরছিল। আধুনিক জেনারেল হাসপাতালের সামনে রাস্তা পার হওয়ার জন্য দাঁড়িয়ে থাকাকালে বেপরোয়া গতিতে আসা মোটরসাইকেল তাকে চাপা দেয়। এতে ঘটনাস্থলেই সে মারা যায়। ক্ষুব্ধ জনতা মোটরসাইকেলটি পুড়িয়ে দেয় এবং এর চালককে পিটুনি দিয়ে পুলিশে দেয়। ঘটনার সত্যতা নিশ্চিত করে গোপালগঞ্জ সদর থানার এসআই সায়েম সুজন বলেন, মোটরসাইকেলের চালক অনিককে আটক করা হয়েছে। এদিকে গতকাল সকাল সাড়ে ১০টার দিকে গোপালগঞ্জ-গৌরনদী আঞ্চলিক সড়কের হরিণাহাটি খানবাড়ি এলাকায় একটি ট্রাকের চাপায় মোটরসাইকেল আরোহী সৈকত প্রাণ হারিয়েছেন। তিনি কোটালীপাড়া শেখ লুৎফর রহমান আদর্শ সরকারি কলেজের স্নাতক শ্রেণির ছাত্র ছিলেন। মোটরসাইকেলের আহত অপর এক আরোহীকে কোটালীপাড়া উপজেলা স্বাস্থ্য কমপ্লেক্সে ভর্তি করা হয়েছে। এ ঘটনায় ক্ষুব্ধ এলাকাবাসী প্রায় এক ঘণ্টা সড়ক অবরোধ করে রাখে। কোটালীপাড়া থানার এসআই তোতা মিয়া বলেন, সুষ্ঠু বিচারের আশ্বাস দেওয়ায় ঘণ্টা খানেক পর এলাকাবাসী অবরোধ তুলে নেয়। ট্রাকটি জব্দ করা হলেও চালক পালিয়েছেন।	1
অস্ত্রসহ গ্রেপ্তার চট্টগ্রামের পটিয়ায় গতকাল বৃহস্পতিবার সন্ধ্যায় বিদেশি রিভলবারসহ ওবাইদুল হক নামে এক যুবককে গ্রেপ্তার করেছে পুলিশ। পুলিশ জানায়, কোমরে রিভলবারসহ ওবাইদুলকে থানার পাশ থেকে গ্রেপ্তার করা হয়। পটিয়া থানার এসআই রাজু আহমদ জানান, এ ঘটনায় মামলা করেছে। পটিয়া (চট্টগ্রাম) প্রতিনিধি	1
শেরপুরে স্কুল ও ক্লিনিকে চুরি বগুড়ার শেরপুরে সুঘাট ইউনিয়নের কল্যাণী উচ্চবিদ্যালয়ে ও কল্যাণী কমিউনিটি ক্লিনিকে গত বুধবার রাতে চুরি হয়েছে। কল্যাণী উচ্চবিদ্যালয়ের প্রধান শিক্ষক সুদেব চন্দ্র পাল বলেন, ওই রাতে তাঁর কক্ষসহ বিদ্যালয়ের গ্রন্থাগার ও শিক্ষককক্ষের তালা ভেঙে চোর ভেতরে ঢোকে। এরপর পাঁচটি আলমারি ভেঙে প্রয়োজনীয় কাগজপত্র তছনছ করে একটি ল্যাপটপ ও একটি ডেস্কটপ কম্পিউটার এবং মাল্টিমিডিয়া প্রজেক্টর চুরি করে নিয়ে যায়। এসব জিনিসের মূল্য প্রায় দুই লাখ টাকা বলে তিনি দাবি করেন। কল্যাণী কমিউনিটি ক্লিনিকের কমিউনিটি হেলথ কেয়ার প্রোভাইডার (সিএইচসিপি) মাহবুব সোবাহান বলেন, রাতে তাঁর ক্লিনিকের প্রধান ফটকের তালা ভেঙে চোরেরা ভেতরে ঢোকে। এরপর দুটি কক্ষের ভেতরে দুটি আলমারির তালা ভেঙে ডায়াবেটিস রোগ নির্ণয়ের একটি ডিজিটাল মেশিন চুরি করে নিয়ে যায়।	1
তরুণের গলাকাটা লাশ উদ্ধার বগুড়ার কাহালু উপজেলার দেহড় গ্রামের একটি পুকুর থেকে গতকাল বৃহস্পতিবার বিপুল (১৮) নামের এক তরুণের গলাকাটা লাশ উদ্ধার করা হয়েছে। তিনি ওই গ্রামের মৃত মকবুল হোসেনের ছেলে। পারিবারিক সূত্রে জানা গেছে, বিপুল কাঠমিস্ত্রির কাজ করতেন। তিনি অনেক দিন ধরে একই গ্রামে মামার বাড়ি থাকতেন। গত বুধবার রাত সাড়ে নয়টার দিকে তিনি মামার বাড়ি থেকে বের হন। রাতে বাড়ি না ফেরায় তাঁকে বিভিন্ন জায়গায় খোঁজ করে পরিবারের লোকজন। গতকাল সকালে গ্রামের লোকজন স্থানীয় ছোটগাড়ি পুকুরে তাঁর লাশ ভেসে থাকতে দেখে। পরে থানায় খবর দিলে পুলিশ এসে লাশটি উদ্ধার করে। বিপুলের মামা নিলু জানান, তাঁর সঙ্গে কারও কোনো বিরোধ ছিল না। কাহালু থানার উপপরিদর্শক (এসআই) তোজাম্মেল হক জানান, নিহত তরুণের শরীরের বিভিন্ন স্থানে জখম রয়েছে। ঘটনাস্থল থেকে একটি ধারালো চাকু উদ্ধার করা হয়েছে। এ ঘটনায় বিপুলের মামা নিলু বাদী হয়ে অজ্ঞাতনামা ব্যক্তিদের আসামি করে গতকাল থানায় মামলা করেছেন।	1
ভাঙচুর লুটপাট সিরাজগঞ্জের তাড়াশে বসতবাড়ির জায়গা দখলকে কেন্দ্র করে দুই পক্ষের মধ্যে সংঘর্ষ হয়েছে। উপজেলার মাধাইনগর ইউনিয়নের ওয়াশিন গ্রামে এ ঘটনা ঘটেছে। সুজাব আলী ও তাঁর সৎভাই রফিকুল ইসলামের মধ্যে বসতবাড়ির জায়গা নিয়ে বিরোধ চলে আসছিল। গতকাল বৃহস্পতিবার দুপুরে সুজাব আলী তাঁর দলবল নিয়ে বাড়িতে ঘর তুলতে যান। এ নিয়ে তাঁদের মধ্যে সংঘর্ষ বাধে। এ সময় তিনটি বাড়িতে লুটপাট, ভাঙচুর ও অগ্নিসংযোগ করা হয়। সংঘর্ষে সাতজন আহত হন। সিরাজগঞ্জ প্রতিনিধি	1
ট্রাকচাপায় নিহত ২ বগুড়ার শেরপুরে দুটি স্থানে ট্রাকচাপায় দুজন নিহত হয়েছেন। মহাসড়ক পার হওয়ার সময় গতকাল বৃহস্পতিবার বেলা সাড়ে ১১টার দিকে শহরের বাসস্ট্যান্ড এলাকায় টাঙ্গাইলগামী পাথরবোঝাই একটি ট্রাকের চাকায় পিষ্ট হয়ে শহরের সান্যাল পাড়ার খোকন কুণ্ডু (৫০) এবং বুধবার দুপুরে মির্জাপুর রানীরহাট মোড়ে বিরইল গ্রামের জসিম উদ্দিন (৭৫) মারা যান। শেরপুর (বগুড়া) প্রতিনিধি	1
মিরপুরের নাহিদ হত্যাকাণ্ড পাঁচ লাখ টাকা আদায় করতে না পেরে এক যুবককে পুলিশ গুলি করে হত্যা করেছে বলে অভিযোগ উঠেছে, যা অত্যন্ত গুরুতর ও উদ্বেগজনক। পল্লবী অঞ্চলের সহকারী কমিশনারের নেতৃত্বে ইতিমধ্যে একটি তদন্ত কমিটিও গঠিত হয়েছে। কিন্তু প্রশ্ন হলো, কমিটি সঠিক তথ্য উদ্‌ঘাটনে সক্ষম হলেও, তাদের প্রতিবেদন গ্রহণযোগ্য বলে প্রতীয়মান হবে কি না। অজ্ঞাতনামা হিসেবে পাঁচ দিন মর্গে পড়ে থাকা নিহত যুবক নাহিদের লাশ উদ্ধারের পর তদন্ত কমিটির কাজ শেষ হলো না। অথচ পুলিশ বিভাগের উপকমিশনার নিশারুল আরিফের দাবি—অর্থ না পেয়ে হত্যা করার যে অভিযোগ নিহতের স্বজনেরা করেছেন, তা সত্য নয়। কিন্তু তিনি দাবি করেছেন যে নাহিদ কোনো এক কথিত শীর্ষ সন্ত্রাসীর সহযোগী ছিলেন। সেই সঙ্গে একটি অস্ত্র মামলায় ১৭ বছরের দণ্ডিত হিসেবে সম্প্রতি জামিনে বেরিয়েছিলেন। আমরা যদি ধরেও নিই, এই তথ্য সঠিক, তাহলেও তাঁকে গুলি করে হত্যার ঘটনায় পুলিশের সন্তুষ্ট হওয়ার সুযোগ প্রচলিত আইনে নেই। কিন্তু ২২ বছরের এই যুবকের হত্যাকাণ্ডের ঘটনায় পুলিশ কোনো দুঃখ প্রকাশ করেনি। পুলিশ হত্যা না করলেও যেকোনো হত্যাকাণ্ড যে আইনশৃঙ্খলা পরিস্থিতির জন্য উদ্বেগজনক, তা পুলিশের চিন্তাভাবনার মধ্যে আছে বলেও প্রতীয়মান হয় না। নিহতের বাবা প্রশ্ন রেখেছেন, ‘আমার ছেলে নেশাগ্রস্ত। কিন্তু তাই বলে তাকে এভাবে মরতে হবে?’ টাকা না পেয়ে হত্যা করল পুলিশ?এর আগে ঢাকা বিশ্ববিদ্যালয়ের ছাত্র আবদুল কাদেরকে গুলিবিদ্ধ করার ঘটনায় নিরপেক্ষ তদন্তে অন্তত তিন পুলিশ সদস্য বরখাস্ত হয়েছিলেন। পুলিশ ছাড়াও আইন মন্ত্রণালয়ের যুগ্ম সচিবের নেতৃত্বে পৃথক কমিটি হয়েছিল। সেভাবে নাহিদ হত্যাকাণ্ডেরও একটি সুষ্ঠু ও নিরপেক্ষ তদন্ত হওয়া দরকার, বিশেষ করে পুলি​েশর উপকমিশনার যখন স্বীকার করছেন, যে গাড়িটি নাহিদকে তুলে নিয়েছিল, সেটি পল্লবী থানার সিভিল টিম ব্যবহার করে থাকে!	1
রাজশাহী রেলভবনে আ.লীগ নেতার গুলি, পরে গ্রেপ্তার দরপত্র নিয়ে বাংলাদেশ রেলওয়ে পশ্চিমাঞ্চলের এক কর্মকর্তাকে ভয় দেখাতে রেলভবনে ফাঁকা গুলি ছুড়েছেন রাজশাহী জেলা আওয়ামী লীগের সাবেক নেতা এবং রাজশাহী শিল্প ও বণিক সমিতির সাবেক প্রশাসক জিয়াউল হক। গতকাল বৃহস্পতিবার বিকেলে এ ঘটনার পর সন্ধ্যায় পুলিশ তাঁকে গ্রেপ্তার করে। নগরের বোয়ালিয়া থানার ভারপ্রাপ্ত কর্মকর্তা (ওসি) আলমগীর হোসেন বলেন, দরপত্রের একটি বিষয় নিয়ে লোকজনকে ভয়ভীতি দেখানোর জন্য জিয়াউল হক রেলভবনে তিনটি গুলি করেন। এ জন্য তাঁকে গ্রেপ্তার করা হয়েছে। তাঁর বিরুদ্ধে মামলা করা হবে। জিয়াউল হক সদ্য বিলুপ্ত রাজশাহী জেলা আওয়ামী লীগের শিল্পবিষয়ক সম্পাদক ছিলেন। তিনি ২০১১ সালের ২৩ এপ্রিল থেকে ২০১২ সালের ১২ জানুয়ারি পর্যন্ত রাজশাহী শিল্প ও বণিক সমিতির প্রশাসক ছিলেন। রেলভবনের একাধিক কর্মকর্তা-কর্মচারী জানান, গতকাল বিকেল চারটার দিকে জিয়াউল হক লোকজন নিয়ে রেলভবনের সরঞ্জাম শাখায় যান। এ সময় তিনি সরঞ্জাম নিয়ন্ত্রক কর্মকর্তা গোলাম আম্বিয়ার কাছে একটি দরপত্রের ফাইলে স্বাক্ষর হয়েছে কি না, জানতে চান। জবাবে ওই কর্মকর্তা তাঁকে জানান, ফাইলে কিছু সমস্যা রয়েছে। তাই স্বাক্ষর হয়নি। এতে ক্ষিপ্ত হয়ে জিয়াউল হক তাঁর ওপর চড়াও হন। একপর্যায়ে তাঁকে নানাভাবে ভয়ভীতি দেখিয়ে কার্যালয় থেকে বের হয়ে আসেন। তিনি বাইরে এসে ওই কর্মকর্তাকে আবারও ভয় দেখাতে পকেট থেকে নিজের লাইসেন্স করা পিস্তল বের করে তিনটি গুলি ছোড়েন। তারপর সেখান থেকে চলে আসেন। ওই ঘটনার পরে গতকাল বিকেলে রেলভবনে গিয়ে দেখা যায়, রেলওয়ে সরঞ্জাম শাখার দেয়ালে গুলির চিহ্ন আছে। কিন্তু ওই শাখার কোনো কর্মকর্তাই এ বিষয়ে প্রকাশ্যে কথা বলতে রাজি হননি। কর্মকর্তা গোলাম আম্বিয়ার মুঠোফোনে বারবার যোগাযোগ করা হলেও তিনি ফোন ধরেননি। খবর পেয়ে নগরের বোয়ালিয়া থানার পুলিশ জিয়াউল হককে ধরতে নগরের অলকার মোড় এলাকায় অভিযান চালায়। এ সময় তিনি শিল্প ও বণিক সমিতির কার্যালয়ে ছিলেন। পুলিশের উপস্থিতি টের পেয়ে কার্যালয় থেকে বের হয়ে যাওয়ার সময় পুলিশ তাঁকে গ্রেপ্তার করে। বোয়ালিয়া থানার এসআই মতিউর রহমান গতকাল রাতে এ ঘটনায় জিয়াউল হকের বিরুদ্ধে অস্ত্র আইনের ১৯/এ ধারায় এবং দ্রুত বিচার আইনের ৪ ধারায় মামলা করেছে।	1
চট্টগ্রামে বাসে ট্রেনের ধাক্কা, নিহত ১ চট্টগ্রাম নগরের এ কে খান এলাকার ইস্পাহানী রেলক্রসিংয়ে গতকাল বৃহস্পতিবার যাত্রীবাহী বাসে ট্রেনের ধাক্কার ঘটনায় অজ্ঞাতনামা এক ব্যক্তি (৫০) নিহত হয়েছেন। এতে আহত হয়েছেন বাসের চার যাত্রী। আহত ব্যক্তি ও প্রত্যক্ষদর্শীরা জানান, চাঁদপুর থেকে ছেড়ে আসা চট্টগ্রামগামী মেঘনা এক্সপ্রেস ট্রেন গতকাল বেলা সোয়া ১১টায় ইস্পাহানী ক্রসিং অতিক্রম করছিল। এ সময় রেলক্রসিংয়ে লোহার প্রতিবন্ধক ছিল না। ওই সময় একটি বাস রেললাইনের ওপরে উঠে গেলে সেটিকে ট্রেন ধাক্কা দেয়। এতে বাসটি ছিটকে পড়ে। দুর্ঘটনায় বাসের সামনের অংশ ক্ষতিগ্রস্ত হয়। দুর্ঘটনায় আহত মাহবুবুল আলম (৫০) ও আবুল কাশেমকে (৬০) চট্টগ্রাম মেডিকেল কলেজ হাসপাতালে ভর্তি করা হয়েছে। আর চট্টগ্রাম বিজ্ঞান কলেজের দ্বিতীয় বর্ষের ছাত্র সবুজকে একটি বেসরকারি হাসপাতালে ভর্তি করা হয়। আহত একজন ওই হাসপাতালে প্রাথমিক চিকিৎসা নিয়ে চলে যাওয়ায় তাঁর পরিচয় জানা যায়নি। আহত সবুজ সাংবাদিকদের বলেন, বাসটি নগরের নিউমার্কেট থেকে ভাটিয়ারী যাচ্ছিল। বাসে যাত্রী ছিল ১৫ থেকে ২০ জন। ক্রসিংয়ের গেট না ফেলায় চালক সরাসরি গাড়ি নিয়ে রেললাইনে উঠে যান। ট্রেন আসতে দেখে যাত্রীরা হুড়োহুড়ি করে নেমে যান। কিন্তু মুহূর্তের মধ্যে ট্রেনটি বাসকে ধাক্কা দেয়। দুর্ঘটনার পর ওই সড়কে আধা ঘণ্টার মতো যান চলাচল বন্ধ ছিল। চট্টগ্রাম জিআরপি থানার ভারপ্রাপ্ত কর্মকর্তা (ওসি) হিমাংশু দাশ জানান, নিহত ব্যক্তি পথচারী নাকি বাসের যাত্রী, তা নিশ্চিত হওয়া যায়নি। ইস্পাহানী রেলক্রসিংয়ের গেটম্যান কামরুল হাসান প্রথম আলোকে বলেন, ‘চট্টগ্রাম স্টেশন থেকে কর্ণফুলী এক্সপ্রেসের ঢাকার উদ্দেশে ছেড়ে আসার তথ্য আমার কাছে ছিল। এটি চলে যাওয়ার পরে গেট তুলে ফেলি। কিন্তু বিপরীত দিক থেকে আসা মেঘনা এক্সপ্রেসের ব্যাপারে স্টেশন থেকে আমাকে কোনো কিছু বলা হয়নি। কর্ণফুলী এক্সপ্রেস যাওয়ার ১০-১৫ সেকেন্ডের মধ্যে মেঘনা এক্সপ্রেস ক্রসিংয়ে চলে আসে। এর আগেই বাসটি রেললাইনে উঠে পড়ে। এতে দুর্ঘটনা ঘটে।’ এ ব্যাপারে রেলওয়ে কর্তৃপক্ষ একটি তদন্ত কমিটি গঠন করেছে। রেলওয়ে পূর্বাঞ্চলের মহাব্যবস্থাপক মো. মোজাম্মেল হক প্রথম আলোকে বলেন, দুর্ঘটনার জন্য গেটম্যান নাকি অন্য কেউ দায়ী, তা তদন্তের মাধ্যমে বের করা হবে। তদন্তের পর দায়ী ব্যক্তিদের বিরুদ্ধে ব্যবস্থা নেওয়া হবে। গেটম্যানের বক্তব্য সম্পর্কে জানতে চাইলে তিনি বলেন, গেটম্যানের বক্তব্য সঠিক না ভুল, তা তদন্ত কমিটি খতিয়ে দেখবে।	1
রাজধানীতে দুই দিনে ছয়জনের অপমৃত্যু রাজধানীর বিভিন্ন স্থানে দুই দিনে ছয়জনের অপমৃত্যু হয়েছে। তাঁদের মধ্যে চারজন অজ্ঞাতনামা। এই ছয়জনের লাশ ময়নাতদন্তের জন্য ঢাকা মেডিকেল কলেজের মর্গে পাঠিয়েছে পুলিশ। পল্লবী থানার পুলিশ জানায়, গতকাল শুক্রবার বেলা ১১টার দিকে মিরপুর ৬ নম্বর সেকশনের একটি হাসপাতাল থেকে মনির হোসেন (৩৫) নামের এক ব্যক্তির লাশ উদ্ধার করা হয়। তিনি ৬ নম্বর সেকশনের একটি বাড়ির তত্ত্বাবধায়ক ছিলেন। সকাল নয়টার দিকে বাড়িটির ছাদে পানির ট্যাংকি পরিষ্কার করতে নেমে তিনি অসুস্থ হয়ে পড়েন। তাঁকে উদ্ধার করে হাসপাতালে নেওয়া হলে চিকিৎসাধীন অবস্থায় তিনি মারা যান। পল্লবী থানার এসআই আবদুস সেলিম বলেন, ময়নাতদন্তের প্রতিবেদন পাওয়ার পর মনিরের মৃত্যুর কারণ ও ধরন সম্পর্কে জানা যাবে। তাঁর গ্রামের বাড়ি বরিশালের হিজলার গোবিন্দপুরে। বাবার নাম আবদুর রহিম। ঢাকা মেডিকেল কলেজ হাসপাতাল সূত্র জানায়, গতকাল বেলা আড়াইটার দিকে কারওয়ান বাজার কাঁচাবাজারসংলগ্ন রেললাইন পার হওয়ার সময় ট্রেনের ধাক্কায় গুরুতর আহত হন অজ্ঞাতনামা এক ব্যক্তি (৩৫)। কয়েকজন তাঁকে উদ্ধার করে ঢাকা মেডিকেলে নিয়ে এলে কর্তব্যরত চিকিৎসক মৃত ঘোষণা করেন। বৃহস্পতিবার কারওয়ান বাজারের রেললাইনের পাশ থেকে অজ্ঞাতনামা এক ব্যক্তির (৪০) ট্রেনে কাটা লাশ উদ্ধার করেন কমলাপুর রেলওয়ে থানার এসআই সিরাজুল ইসলাম। তিনি জানান, রেললাইন পার হওয়ার সময় কমলাপুর থেকে ছেড়ে আসা একটি ট্রেনে কাটা পড়ে ওই ব্যক্তি মারা গেছেন। গতকাল ভোর পাঁচটার দিকে উত্তরার ৭ নম্বর সেক্টরে সড়ক থেকে অজ্ঞাতনামা এক ব্যক্তির (৪০) লাশ উদ্ধার করেন উত্তরা পশ্চিম থানার এসআই সাইফুল ইসলাম। তিনি জানান, বৃহস্পতিবার রাতে ওই সড়কে একটি গাড়ির ধাক্কায় ওই ব্যক্তি নিহত হয়েছেন। পরে একাধিক গাড়ির চাপায় লাশ কিছুটা ছিন্নভিন্ন হয়ে গেছে। কাফরুল থানার এসআই আরিফুর রহমান জানান, বৃহস্পতিবার রাত আটটার দিকে উড়োজাহাজ ক্রসিংসংলগ্ন এলাকায় গাড়ির ধাক্কায় অজ্ঞাতনামা এক ব্যক্তি (৪০) মারা যান। বৃহস্পতিবার দিবাগত রাত একটার দিকে পল্লবীর ১২ নম্বর সেকশনের একটি বাসা থেকে গৃহবধূ মনি আক্তারের (২৫) লাশ উদ্ধার করে পুলিশ। পল্লবী থানার এসআই আবু সাইদ জানান, স্বামীর সঙ্গে কলহের জেরে মনি গলায় ফাঁস দিয়ে আত্মহত্যা করেন বলে পরিবার দাবি করেছে। ময়নাতদন্ত প্রতিবেদন পাওয়ার পর বিস্তারিত জানা যাবে। মনির গ্রামের বাড়ি ব্রাহ্মণবাড়িয়ার বিজয়নগরে। অজ্ঞাতনামা নারীর লাশ উদ্ধার: বৃহস্পতিবার বিকেল সাড়ে পাঁচটার দিকে বিমানবন্দর রেলওয়ে স্টেশনের প্ল্যাটফর্ম থেকে অজ্ঞাতনামা এক নারীর (৬৫) লাশ উদ্ধার করেন কমলাপুর রেলওয়ে থানার এসআই আলী আকবর। তিনি জানান, ওই নারী ভিক্ষাবৃত্তি করতেন। তাঁর স্বাভাবিক মৃত্যু হয়েছে বলে ধারণা করা হচ্ছে।	1
ভারতকে মোকাবিলায় তালেবানকে মদদ দেয় আইএসআই পাকিস্তানের সাবেক প্রেসিডেন্ট ও সেনাপ্রধান জেনারেল পারভেজ মোশাররফ বলেছেন, তাঁর দেশের বিরুদ্ধে ভারতের বিভিন্ন কর্মকাণ্ডের জবাব দিতে আইএসআই তালেবানকে মদদ দিয়েছিল। তিনি প্রতিবেশী আফগানিস্তানে ‘ছায়া যুদ্ধ’ বন্ধ করারও আহ্বান জানান। খবর ডনের। যুক্তরাজ্যের প্রভাবশালী সংবাদপত্র গার্ডিয়ান-এ প্রকাশিত এক সাক্ষাৎকারে মোশাররফ এসব কথা বলেন। পারভেজ মোশাররফ বলেন, পাকিস্তানের গোয়েন্দা সংস্থা ইন্টার সার্ভিসেস ইন্টেলিজেন্স (আইএসআই) ২০০১ সালের পর আফগানিস্তানে তালেবানকে সহায়তা দিয়েছিল। কারণ, তখনকার আফগান সরকার ভারতের অনুকূলে কাজ করেছিল। পাকিস্তানকে ধ্বংস করতে বেলুচিস্তান এবং উপজাতীয় এলাকার সন্ত্রাসীদের ভারতের গোয়েন্দা সংস্থা ‘র’ সহায়তা করছে বলেও অভিযোগ করেন মোশাররফ। তিনি উভয় বৈরী প্রতিবেশীকে এ ধরনের ছায়া যুদ্ধের কর্মকাণ্ড থামানোর আহ্বান জানিয়ে বলেন, ‘এসব কাজ ভারত, পাকিস্তান কিংবা আফগানিস্তান—কোনো দেশের জন্যই শুভ ফল বয়ে আনবে না।’ সাবেক পাকিস্তানি সেনাপ্রধান আরও বলেন, তিনি প্রেসিডেন্ট থাকার সময় পাকিস্তান আফগান প্রেসিডেন্ট হামিদ কারজাইয়ের সরকারকে দুর্বল করার চেষ্টা করেছিল।	1
অস্ত্রবিরতি নিয়ে মতৈক্যের পরও ইউক্রেনে গোলাগুলি শান্তিচুক্তি স্বাক্ষরিত হওয়ার পরও সংঘাত থামেনি পূর্ব ইউক্রেনে। রাশিয়া ও ইউক্রেনের প্রেসিডেন্টের সঙ্গে ইউরোপের তিন শীর্ষ নেতার বৃহস্পতিবারের দীর্ঘ বৈঠকে যুদ্ধবিরতির ব্যাপারে মতৈক্য হয়েছিল। তবে এর কয়েক ঘণ্টার মধ্যেই নতুন করে গুলিবিনিময় হয়। এতে গতকাল শুক্রবার পর্যন্ত অন্তত ১৮ জন নিহত হয়েছে। খবর এএফপির। মস্কোপন্থী বিদ্রোহী ও ইউক্রেনের সরকারি সূত্র শুক্রবার জানায়, লড়াইয়ে আগের ২৪ ঘণ্টায় অন্তত সাতজন বেসামরিক লোক নিহত হয়েছেন। আর ইউক্রেনের সামরিক বাহিনী জানায়, এতে তাদের আটজন সেনা প্রাণ হারিয়েছেন। অস্ত্রবিরতি অবিলম্বে কার্যকর করা হবে বলে রাশিয়া জানিয়েছে। কিন্তু ইউক্রেনের রুশপন্থী বিদ্রোহীরা ওই অস্ত্রবিরতি বাস্তবায়নের ব্যাপারে শুরুতেই টালবাহানা করছে বলে অভিযোগ উঠেছে। বেলারুশের রাজধানী মিনস্কে টানা ১৭ ঘণ্টা আলোচনার পর ইউক্রেন সরকার ও পূর্বাঞ্চলের বিদ্রোহী নেতারা গত বৃহস্পতিবার একটি শান্তি পরিকল্পনায় পৌঁছান। ওই আলোচনায় রাশিয়া, ইউক্রেন, ফ্রান্স ও জার্মানির শীর্ষ নেতারা উপস্থিত ছিলেন। যুদ্ধ উপদ্রুত অঞ্চলে ইউক্রেনের স্থানীয় সময় রোববার মধ্যরাত থেকে অস্ত্রবিরতি কার্যকর হওয়ার কথা রয়েছে। এ চুক্তি অনুযায়ী দুই পক্ষই এর দুই দিনের মধ্যে ভারী অস্ত্রশস্ত্র রণাঙ্গন থেকে সরিয়ে নেবে। ইউক্রেনের বিদ্রোহীরা মস্কোর মদদ ও অস্ত্র সহায়তা পাচ্ছে বলে অভিযোগ রয়েছে। তবে রাশিয়া এ ধরনের অভিযোগ বরাবর অস্বীকার করে আসছে। এবার লড়াই বন্ধ না হলে রাশিয়ার ওপর নতুন করে অবরোধ আরোপ করার হুঁশিয়ারি দিয়েছে ইউরোপ। নাজুক অস্ত্রবিরতি চুক্তিটিকে চলমান লড়াই বন্ধ করার পথে বড় আশা হিসেবে গণ্য করা হচ্ছে। বেলারুশের মিনস্কেই স্বাক্ষরিত আগের একটি অস্ত্রবিরতি তেমন ফলপ্রসূ হয়নি। ইউক্রেনের সেনাবাহিনী গতকাল জানায়, সবচেয়ে ভয়াবহ লড়াই হয়েছে কৌশলগত কারণে গুরুত্বপূর্ণ দেবালৎসেভ শহরে। রুশপন্থী বিদ্রোহীরা একটি রেলস্টেশনে ক্ষেপণাস্ত্র হামলা চালায় বলে জানিয়েছে কিয়েভ। জায়গাটি বিদ্রোহকবলিত দোনেৎস্ক ও লুহানস্কের মাঝামাঝি স্থানে। ইউক্রেনের অভিযোগ, মিনস্কে আলোচনা চলার সময়ই রাশিয়ার আরও ৫০টি ট্যাংক সীমান্ত অতিক্রম করে ইউক্রেনের পূর্বাঞ্চলে অনুপ্রবেশ করেছে। পূর্ব ইউক্রেনে ১০ মাস ধরে চলা লড়াইয়ে অন্তত পাঁচ হাজার ৪৮০ জন নিহত হয়েছে। এ সংঘাতকে কেন্দ্র করে রাশিয়ার সঙ্গে পাশ্চাত্যের স্নায়ুযুদ্ধ-পরবর্তী সবচেয়ে বেশি উত্তেজনা তৈরি হয়েছে। মিনস্ক আলোচনার অন্যতম উদ্যোক্তা জার্মানির চ্যান্সেলর অ্যাঙ্গেলা ম্যার্কেল বৃহস্পতিবার রাতে ব্রাসেলসে ইউরোপীয় ইউনিয়নের (ইইউ) এক শীর্ষ সম্মেলনে অংশ নেন। ম্যার্কেল এতে বলেন, বর্তমান শান্তি আলোচনা ফলপ্রসূ হলে তাঁরা খুশি হবেন। কিন্তু জটিলতা দেখা দিলে রাশিয়ার বিরুদ্ধে নতুন অবরোধ আরোপ করার সম্ভাবনা বাতিল করে দেওয়া যাবে না। একই ধরনের হুঁশিয়ারি উচ্চারণ করেছেন ফ্রান্সের প্রেসিডেন্ট ফ্রাঁসোয়া ওলাঁদও। ইউক্রেনে শান্তির ব্যাপারে সমঝোতা হওয়ায় স্বাগত জানিয়েছে যুক্তরাষ্ট্র। দেশটি কয়েক দিন আগে বলেছিল, পূর্ব ইউক্রেনে লড়াই চলতে থাকলে সে দেশের দুর্বল হয়ে পড়া সরকারি বাহিনীকে অস্ত্র সরবরাহ করা হবে। এ নিয়ে যুক্তরাষ্ট্রের ইউরোপীয় মিত্রদের মধ্যে অবশ্য মতান্তর আছে। হোয়াইট হাউস বলেছে, অস্ত্রবিরতি পরিপূর্ণভাবে কার্যকর করতে হবে এবং রাশিয়া সীমান্তের কাছাকাছি এলাকায় কিয়েভের নিয়ন্ত্রণ পুনঃপ্রতিষ্ঠা করতে হবে।	1
স্কুলছাত্রীসহ তিন জেলায় চার খুন মুন্সিগঞ্জের শ্রীনগরে এক জেলে, নারায়ণগঞ্জের আড়াইহাজারে একটি কারখানার ব্যবস্থাপক ও গাজীপুরের শ্রীপুর উপজেলায় এক স্কুলছাত্রী গত বৃহস্পতিবার খুন হয়েছেন। এ ছাড়া মানিকগঞ্জের ঘিওরে গতকাল শুক্রবার এক নারীর লাশ উদ্ধার করেছে পুলিশ। তবে পুলিশ বলছে, ওই নারীকে খুন করা হয়েছে। আমাদের প্রতিনিধিদের পাঠানো খবর: মুন্সিগঞ্জ: এলাকার কয়েকজন বাসিন্দা ও পুলিশ সূত্রে জানা গেছে, শ্রীনগরের ভাগ্যকুল গ্রামের জেলে শাহজাহান সারেং (৫৭) পদ্মা নদীতে গত বৃহস্পতিবার রাতে মাছ ধরতে যান। এ সময় ভাগ্যকুল গ্রামেরই জেলে রামা রাজবংশী, ইউনুস খাঁ, দুলাল রাজবংশী, গোপাল রাজবংশী, অনিল রাজবংশী, নিরা মালো, চারিপাড়া গ্রামের সিরাজ ফকির, বালাশুর গ্রামের দিলা মালোসহ আরও কয়েকজন শাহজাহানকে রাত পৌনে একটার দিকে পিটিয়ে নদীতে ফেলে দেয়। পরে আশপাশের লোকজন তাঁকে উদ্ধার করে উপজেলা স্বাস্থ্য কমপ্লেক্সে নিয়ে গেলে কর্তব্যরত চিকিৎসক তাঁকে মৃত ঘোষণা করেন। থানার ভারপ্রাপ্ত কর্মকর্তা (ওসি) শেখ মাহবুবুর রহমান জানান, এ ব্যাপারে গতকাল শাহজাহানের স্ত্রী জাহানারা বেগম আটজনকে আসামি করে থানায় একটি হত্যা মামলা দায়ের করেছেন। এ ঘটনায় গোপাল নামে এক জেলেকে গ্রেপ্তার করা হয়েছে। নারায়ণগঞ্জ: গতকাল বেলা ১১টায় আড়াইহাজারের দুপ্তারা ইউনিয়নের তিনগাঁও এলাকার রাস্তার পাশ থেকে আতাউর রহমানের (৩৫) নামের কারখানার এক ব্যবস্থাপকের লাশ উদ্ধার করে পুলিশ। আতাউর উপজেলার কালীবাড়ি এলাকার সামির আলীর কারখানার ব্যবস্থাপক ছিলেন। আতাউর উপজেলার ছোট বিনাইরচর এলাকার বাসিন্দা। থানার ওসি মো. আলমগীর হোসেন জানান, পুলিশের ধারণা, গত বৃহস্পতিবার রাতে দুর্বৃত্তরা তাঁকে হত্যা করে লাশ ওই স্থানে ফেলে রেখে পালিয়ে গেছে। গাজীপুর: নিহত ব্যক্তির পরিবার সূত্রে জানা গেছে, পাশের বাড়িতে বিয়ের ঘোড়ার গাড়ি দেখতে গিয়ে গত বৃহস্পতিবার সন্ধ্যা ছয়টার দিকে শ্রীপুরের পেয়ারা বাগান এলাকা থেকে স্কুলছাত্রী সুমনা আক্তার (৯) নিখোঁজ হয়। সুমনা স্থানীয় মূলাইদ মধ্যপাড়া সরকারি প্রাথমিক বিদ্যালয়ে দ্বিতীয় শ্রেণিতে পড়ত। পরে গতকাল সকালে বাড়ি থেকে প্রায় দেড় কিলোমিটার দূরে একটি পেয়ারা বাগানে স্থানীয় ব্যক্তিরা তার লাশ দেখতে পেয়ে পুলিশে খবর দেন। খবর পেয়ে সকাল ১০টার দিকে তার লাশ উদ্ধার করে পুলিশ। সুমনা গাইবান্ধা সদরের হরিনাবাড়ি এলাকার আয়নাল হোসেনের মেয়ে। থানার এসআই সোহেল রানা জানান, ধারণা করা হচ্ছে, ধর্ষণের পর দুর্বৃত্তরা তাকে হত্যা করেছে। মানিকগঞ্জ: এলাকার কয়েকজন বাসিন্দা জানান, গতকাল বিকেলে ঘিওরের চঙ্গ শিমুলিয়া গ্রামের একটি ভুট্টাখেতের পাশ দিয়ে যাওয়ার সময় কয়েকজন ব্যক্তি দুর্গন্ধ পান। পরে তাঁদের দেওয়া তথ্যমতে সন্ধ্যা ছয়টার দিকে অজ্ঞাতপরিচয়ের এক নারীর (২৫) গলিত লাশ উদ্ধার করে পুলিশ।	1
‘স্বামীই স্ত্রী-সন্তানকে হত্যা করেছেন’ সুনামগঞ্জ পৌর শহরের বলাকাপাড়ায় আট মাসের অন্তঃসত্ত্বা ডলি আক্তার (২৫) হত্যাকাণ্ডের ঘটনায় তাঁর স্বামী এমদাদুল হকসহ তিনজনের বিরুদ্ধে অভিযোগপত্র দিয়েছে সিআইডি। এতে ডলি আক্তারের স্বামী এমদাদুল হক ছাড়াও তাঁর বাড়ির ভাড়াটে জাহাঙ্গীর আলম ওরফে রনি ও বন্ধু আমির হোসেনকে অভিযুক্ত করা হয়েছে। অভিযোগপত্রে উল্লেখ করা হয়েছে, এমদাদুল হক ডলি আক্তারকে দা দিয়ে কুপিয়ে হত্যা করেন। রড দিয়ে তাঁর শরীরে এলোপাতাড়ি আঘাত করার কারণে মৃত্যু হয়েছে গর্ভের সন্তানের। অন্য দুজন হত্যাকাণ্ডে সহযোগিতা করেছেন। গত বৃহস্পতিবার বিকেলে সুনামগঞ্জের জ্যেষ্ঠ বিচারিক হাকিম (সদর) আদালতে এই অভিযোগপত্র দাখিল করেন পুলিশের অপরাধ তদন্ত বিভাগের (সিআইডি) জ্যেষ্ঠ সহকারী পুলিশ সুপার মেহেরুন্নেসা পারুল। অভিযোগপত্র দাখিলের বিষয়টি তিনি নিশ্চিত করেছেন। মামলার বিবরণী থেকে জানা যায়, ২০১৩ সালের ৬ অক্টোবর রাতে শহরের বলাকাপাড়ায় এমদাদুল হকের নিজ ঘরে এ ঘটনা ঘটে। দা দিয়ে কুপিয়ে ডলি আক্তারকে গুরুতর আহত করা হয়। সেদিন সকালে তাঁকে সিলেট ওসমানী মেডিকেল কলেজ হাসপাতালে ভর্তি করা হয়। একই সঙ্গে মাথায় আঘাত নিয়ে সেখানে ভর্তি হন এমদাদুল। এরপর রাতে এমদাদের বড় ভাই আবদুল ওদুদ বাদী হয়ে সুনামগঞ্জ সদর থানায় একটি মামলা করেন। ওসমানী মেডিকেল কলেজ হাসপাতালে চিকিৎসাধীন থাকার তিন দিন পর ডলি আক্তার মারা যান। তিনি মারা যাওয়ার এক দিন আগে আট মাস বয়সী একটি মৃত সন্তানের জন্ম দেন। সিআইডি এ ঘটনায় এমদাদুল হকের মেয়ে শোভা আক্তার ও ভাড়াটে জাহাঙ্গীর আলম ওরফে রনিকে জিজ্ঞাসাবাদ করে। পরে এই দুজন আদালতে ১৬৪ ধারায় জবানবন্দি দেন। রনি আদালতকে জানিয়েছেন, ডলি আক্তারের মাথায় বঁটি দিয়ে আঘাত করেন এমদাদুল। তিনি সেটি দেখেছেন। আদালতে দাখিল করা অভিযোগপত্রের একটি কপি সুনামগঞ্জ সদর থানার পুলিশকেও দেওয়া হয়েছে। সুনামগঞ্জের পুলিশ সুপার (এসপি) হারুন অর রশিদ জানিয়েছেন, এটি শহরের একটি চাঞ্চল্যকর হত্যাকাণ্ড। এমদাদুল হক নিজেই স্ত্রী-সন্তানকে হত্যা করেছেন বলে অভিযোগপত্রে উল্লেখ করা হয়েছে। অভিযুক্ত অন্য দুজন হত্যাকাণ্ডে সহযোগিতা করেছেন।	1
আসামি গ্রেপ্তার সুনামগঞ্জের ধরমপাশা উপজেলার সদর বাজারের গরুহাট্টা এলাকা থেকে গতকাল শুক্রবার সকালে কামাল মিয়া (৪২) নামের এক পলাতক আসামিকে গ্রেপ্তার করেছে পুলিশ। তাঁর বাড়ি উপজেলার সদর ইউনিয়নের ধরমপাশা গ্রামে। ধরমপাশা থানার সহকারী উপপরিদর্শক (এএসআই) জগন্নাথ চন্দ্র রায় জানান, গত বছরের ৩ নভেম্বর আসামি কামাল মিয়ার বিরুদ্ধে মাদকদ্রব্য নিয়ন্ত্রণ আইনে থানায় একটি মামলা হয়। এ মামলায় বেশ কিছুদিন ধরে তিনি পলাতক ছিলেন। গতকাল বেলা ১১টার দিকে তাঁকে গরুহাট্টা এলাকা থেকে গ্রেপ্তার করা হয়। দুপুরে তাঁকে আদালতে পাঠানো হয়।	1
চরমপন্থী আটক রাজশাহীর বাগমারা থানার পুলিশ চরমপন্থী দল পূর্ববাংলার কমিউনিস্ট পার্টির (এমএল লালপতাকা) তালিকাভুক্ত এক সদস্যকে আটক করেছে। তিনি উপজেলার ঝিকরা ইউনিয়নের ঝাড়গ্রামের গোলাম মোস্তফা (৩৮)। বাগমারা থানার সহকারী উপপরিদর্শক (এএসআই) আরিফুল ইসলাম জানান, গোলাম মোস্তফা ঝাড়গ্রাম মাদ্রাসা মাঠে অবস্থান করছেন বলে পুলিশের কাছে খবর আসে। পরে বৃহস্পতিবার রাত ১০টার দিকে পুলিশ মাঠ থেকে তাঁকে আটক করে। গতকাল শুক্রবার দুপুরে আদালতের মাধ্যমে তাঁকে কারাগারে পাঠানো হয়েছে। আটক গোলাম মোস্তফার বিরুদ্ধে নাশকতার পরিকল্পনা এবং চুরির ঘটনার সঙ্গে জড়িত থাকার অভিযোগ রয়েছে বলে পুলিশ জানিয়েছে। 	1
পুলিশের গুলিতে নিহত ১, আহত ৪ বিএনপির নেতৃত্বাধীন ২০-দলীয় জোটের টানা অবরোধের মধ্যে ঢাকা-চট্টগ্রাম মহাসড়কের সীতাকুণ্ডের নুনাছড়া এলাকায় পুলিশের গুলিতে একজন নিহত হয়েছেন। গুলিবিদ্ধ হন আরও চারজন। গতকাল শনিবার রাত সাড়ে নয়টার দিকে এ ঘটনা ঘটে। এ নিয়ে অবরোধ-হরতালে সহিংসতায় গতকাল পর্যন্ত সারা দেশে নিহতের সংখ্যা দাঁড়াল ৮৮ জনে। এর মধ্যে ‘বন্দুকযুদ্ধে’ নিহত হন ১৯। গতকাল ছিল টানা অবরোধের ৪০তম দিন। পুলিশ জানায়, সীতাকুণ্ডের নুনাছড়া এলাকায় ঢাকা-চট্টগ্রাম মহাসড়কে নাশকতার চেষ্টা চালায় দুর্বৃত্তরা। তারা ককটেলের বিস্ফোরণ ঘটায়। পুলিশ এগিয়ে গেলে দুর্বৃত্তরা পুলিশকে লক্ষ্য করে জাহাজের সিগন্যাল লাইট ছুড়ে মারে। পুলিশ পাল্টা গুলি ছুড়লে পাঁচজন গুলিবিদ্ধ হন। এ সময় তাঁদের কাছ থেকে ১০টি ককটেল, একটি এলজি, তিনটি গুলি, অকটেনভর্তি জারিকেন ও দুটি পেট্রলবোমা উদ্ধার করা হয়। সীতাকুণ্ড মডেল থানার সহকারী পুলিশ সুপার সাইফুল ইসলাম জানান, আহত পাঁচজনকে পুলিশি পাহারায় চট্টগ্রাম মেডিকেল কলেজ হাসপাতালে নেওয়া হলে চিকিৎসক একজনকে মৃত ঘোষণা করেন। মৃত্যুর বিষয়টি নিশ্চিত করেছেন হাসপাতালের চিকিৎসক ফয়সল ইকবাল চৌধুরী। নিহত ব্যক্তির নাম আরিফ (২০) বলে জানিয়েছেন চট্টগ্রামের পুলিশ সুপার এ কে এম হাফিজ আক্তার। তিনি আরও জানান, গুলিবিদ্ধ অপর চারজন হলেন মো. পারভেজ, মো. রুবেল, সোহেল ও নুর হাবিব। তাঁদের বয়স ১৬ থেকে ১৮ বছর। তাঁরা সীতাকুণ্ড এলাকায় একটি ট্রাকেও আগুন দিয়েছেন।	1
মার্কিন ঘাঁটির কাছের শহর দখলে নিয়েছে আইএস জঙ্গিরা মার্কিন প্রতিরক্ষা সদর দপ্তর পেন্টাগন বলেছে, জঙ্গি সংগঠন ইসলামিক স্টেট (আইএস) ইরাকের আল-বাগদাদি শহর দখল করে নিয়েছে। এর মাত্র আট কিলোমিটার দূরেই মার্কিন বিমানঘাঁটি আইন আল-আসাদের অবস্থান। খবর বিবিসির। শনিবার পেন্টাগনের মুখপাত্র রিয়ার অ্যাডমিরাল জন কারবি বলেন, শুক্রবার আইন আল-আসাদ আক্রমণ করেছিল আইএস। তবে তাদের হটিয়ে দেওয়া হয়। আনবার প্রদেশের যে কয়টি শহরে ইরাকি সেনাবাহিনীর নিয়ন্ত্রণ আছে, আল-বাগদাদি তার একটি। পেন্টাগনের মুখপাত্র অ্যাডমিরাল কারবি বলেন, গত কয়েক মাসে এই প্রথম ইরাকের কোনো নতুন শহরের নিয়ন্ত্রণ পেল আইএস জঙ্গিরা। বিমানঘাঁটি আইন আল-আসাদে মার্কিন বাহিনী ইরাকি নিরাপত্তা বাহিনীর সদস্যদের প্রশিক্ষণ দিচ্ছে। শুক্রবার এই ঘাঁটিতে একদল আত্মঘাতী বোমা হামলাকারী হামলা চালিয়েছিল বলে জানান কারবি। যুক্তরাষ্ট্র ও ইরাকের সামরিক কর্মকর্তাদের দাবি, পাল্টা আক্রমণে আট জঙ্গি নিহত হয়। যুক্তরাষ্ট্রের নেতৃত্বাধীন জোট বাহিনীর বিমান আক্রমণের সহায়তা নিয়ে ইরাকি স্থলবাহিনীর সদস্যরা জঙ্গিদের হটিয়ে দেয়। আইএসের কবজা করা এলাকার দখল ফিরিয়ে আনতে ইরাকি বাহিনীকে প্রশিক্ষণ দেওয়াই আইন আল-আসাদে পাঠানো মার্কিন সেনাদের লক্ষ্য। আইএসের বিরুদ্ধে লড়াইয়ে ইরাকে মার্কিন স্থলবাহিনী পাঠানো উচিত নয়— গত শুক্রবারের হামলা যুক্তরাষ্ট্রের এ অবস্থানকে প্রশ্নবিদ্ধ করে তুলবে বলে মনে করা হচ্ছে। কেননা, কট্টর সুন্নি সংগঠনটি নতুন এলাকা দখল করা শুরু করেছে। আর সেখানে বিমান হামলা হলে বিপুলসংখ্যক সাধারণ মানুষের প্রাণহানির আশঙ্কা রয়েছে।	1
এটিএন বাংলায় ‘রাজ্জাক রেট্রোস্পেকটিভ’ রাজ্জাক অভিনীত চলচ্চিত্র নিয়ে সপ্তাহব্যাপী বিশেষ আয়োজন ‘রাজ্জাক রেট্রোস্পেকটিভ’। চলতি মাস থেকে এটিএন বাংলায় প্রতিদিন বাংলা ছায়াছবি প্রচার করা হবে। প্রতিদিন ছায়াছবি প্রচারের বিশেষ এই আয়োজনে আজ থেকে ৭ ফেব্রুয়ারি পর্যন্ত প্রচার হবে রাজ্জাক অভিনীত সাতটি চলচ্চিত্র। ছবিগুলোর মধ্যে থাকছে নীল আকাশের নীচে, আবির্ভাব, অনুরাগ, এতটুকু আশা, সন্ধি, যোগাযোগ ও সমর। চলচ্চিত্রগুলো রবি থেকে বুধবার সকাল ১০টা ৪০ মিনিট এবং বৃহস্পতি থেকে শনিবার বেলা ৩টা ১০ মিনিটে প্রচার হবে। নারায়ণ ঘোষ মিতা পরিচালিত জনপ্রিয় ছায়াছবি নীল আকাশের নীচে দিয়ে শুরু হবে রাজ্জাক অভিনীত চলচ্চিত্র নিয়ে এটিএন বাংলার এই বিশেষ আয়োজন।	3
৩০ বছর পূর্তিতে ৩০ গান ‘অসামাজিক’, ‘জীবনধারা’, ‘অবাক ভালোবাসা’, ‘মৌনতা’, ‘তোমাকে’, ‘মহারাজ’, ‘কৈশোর’—ওয়ারফেজের খুব জনপ্রিয় এমন ৩০টি গান মুগ্ধ করেছে শ্রোতাদের। প্রতিষ্ঠার ৩০ বছর পূর্তি উপলক্ষে গত শুক্রবার সন্ধ্যায় কনসার্ট আয়োজন করে বাংলা হার্ড রক আর হেভি মেটাল ব্যান্ড ওয়ারফেজ। কনসার্টের শিরোনাম ‘থার্টি ইয়ারস সেলিব্রেশন অব ওয়ারফেজ, এ লিগ্যাসি কনসার্ট’। রাজধানীর বসুন্ধরা আন্তর্জাতিক কনভেনশন সিটির গুলনকশা হলে পুরো পাঁচ ঘণ্টার এই কনসার্ট উপভোগ করেন প্রায় সাড়ে ছয় হাজার দর্শক। রবি নিবেদিত এই কনসার্ট শুরু হয় বিকেল সাড়ে পাঁচটায়। ওয়ারফেজের বর্তমান সদস্যদের পাশাপাশি এই কনসার্টে অংশ নিয়েছেন পুরোনোরাও। ছিলেন বাবনা, সঞ্জয়, বালাম আর রোমেল। কনসার্ট শেষে ওয়ারফেজের টিপু বলেন, ‘৩০ বছরের এই দীর্ঘ পথচলায় আমরা যাঁদের পাশে পেয়েছি আর পুরো পাঁচ ঘণ্টা দাঁড়িয়ে দাঁড়িয়ে যাঁরা আমাদের গান শুনেছেন, সবাইকে ধন্যবাদ। আশা করছি সামনের দিনগুলোতেও সবাইকে পাশে পাব।’ ১৯৮৪ সালের ৬ জুন যাত্রা শুরু করে ওয়ারফেজ। এ পর্যন্ত বেরিয়েছে তাদের আটটি অ্যালবাম।	3
আবার নতুন আমির! আসছে মার্চ মাসেই বয়সটা ৫০ ছুঁয়ে ফেলবে। এই বয়সেও একের পর এক বিচিত্র চরিত্র আর নতুন চেহারা নিয়ে হাজির হচ্ছেন আমির খান। মঙ্গল পান্ডে থেকে শুরু করে ভিনগ্রহের প্রাণী—অদ্ভুত সব চেহারায় নিজেকে ভেঙে-গড়ে চমকে দিয়েছেন বলিউডের ‘পারফেকশনিস্ট’। নতুন ছবি দাঙ্গাল-এ আবার আসছেন নতুন আমির। এবার তিনি কুস্তিগীর! ছোট করে ছাঁটা কাঁচা-পাকা চুল-দাড়ির এই আমির খানকে ভক্তরা আগে দেখেননি। বিখ্যাত কুস্তিগীর মহাবীর ফোগাতের জীবনকাহিনি নিয়ে তৈরি হচ্ছে দাঙ্গাল। মহাবীরের চরিত্রে নিজেকে মানিয়ে নিতে এরই মধ্যে কঠোর অনুশীলন শুরু করেছেন এই তারকা। আমির খান নিজে অবশ্য দাঙ্গাল ছবিতে অভিনয় প্রসঙ্গে এখনো মুখ খোলেননি। বলিউড হাঙ্গামা 	3
বিজ্ঞাপনে বন্যা ১৯৯২ সাল থেকে মঞ্চে কাজ করছেন। টেলিভিশনেও পার করেছেন প্রায় এক যুগ। সেটা অবশ্য অভিনয়েই সীমাবদ্ধ ছিল। এত দিন পরে এসে প্রথমবারের মতো কাজ করলেন বিজ্ঞাপনে। এরই মধ্যে শুটিং শেষ হয়েছে। খুব তাড়াতাড়ি প্রচার শুরু হবে। বন্যা মির্জা জানান, বিজ্ঞাপনটি একটি মুঠোফোন সেবাদাতা প্রতিষ্ঠানের। প্রথমবারের মতো বিজ্ঞাপনে কাজ করা প্রসঙ্গে বন্যা বলেন, ‘এত দিন অনেকেই বিজ্ঞাপনের কাজের ব্যাপারে বলেছেন। কিন্তু আমি আসলে অভিনেত্রী হতে চেয়েছিলাম। কতটুকু পেরেছি, তা দর্শক ভালো বলতে পারবেন। আর বিজ্ঞাপনে কাজ করার ব্যাপারটি হঠাৎ করেই হয়ে গেছে।’ বন্যা জানান, বিজ্ঞাপনটি বাংলাদেশের বিখ্যাত একজন নির্মাতা তৈরি করেছেন। সংগত কারণেই তাঁর নামটি প্রকাশ করা যাচ্ছে না। বন্যা মির্জা বর্তমানে বেশ কয়েকটি ধারাবাহিকে অভিনয় করছেন। এ ছাড়া একাত্তর টিভিতে ‘একাত্তরের সকাল’ ও আরটিভিতে ‘উইশের ডিশ’ নামে দুটি অনুষ্ঠান উপস্থাপনা করছেন।	3
ফরাসি অস্কারে ক্রিস্টেন ফ্রান্সের সিজার অ্যাওয়ার্ডকে বলা হয়ে থাকে ‘ফরাসি অস্কার’। এটি ওই দেশের চলচ্চিত্র অঙ্গনের অন্যতম বড় সম্মাননা। বরাবরই এ পুরস্কারে ফরাসি অভিনয়শিল্পী ও কলাকুশলীদেরই সম্মানিত করা হয়। কিন্তু একজন মার্কিন নাগরিক হিসেবে এ সম্মাননার জন্য এবার মনোনীত হলেন অভিনেত্রী ক্রিস্টেন স্টুয়ার্ট। ক্লাউডস অব সিলস মারিয়া ছবির জন্য সেরা পার্শ্ব অভিনেত্রীর মনোনয়ন পেয়েছেন তিনি। শুধু মনোনয়নই নয়, গত বছর মুক্তি পাওয়া এই ফরাসি ছবির জন্য দারুণ প্রশংসিতও হয়েছেন টোয়ালাইট খ্যাত ক্রিস্টেন। ভ্যানিটি ফেয়ার সাময়িকী এই ছবির অভিনয়কে ক্রিস্টেনের সবচেয়ে সেরা কাজ বলে অভিহিত করেছে। সেরা পার্শ্ব অভিনেত্রী বিভাগে ক্রিস্টেনের এই মনোনয়ন যুক্তরাষ্ট্রের জন্য উল্লেখযোগ্য ঘটনা বলে মনে করছেন হলিউডবোদ্ধারা। সর্বশেষ ৩০ বছর আগে ১৯৮৪ সালে এই একই বিভাগের জন্য মনোনীত হয়ে ক্রিস্টেনের মতোই বিরল সম্মান অর্জন করেছিলেন মার্কিন অপেরা গায়িকা ও অভিনেত্রী জুলিয়া মিগেনেস। ইয়াহু মুভিস	3
আজ দেখতে পারেন ধারাবাহিক নাটক মামলাবাজ-এর দৃশ্য। রাত ৮টায় মাছরাঙা টেলিভিশনে	3
চলচ্চিত্র এনটিভি সকাল ৮-৪৫ মিথ্যার রাজা (রুবেল, কবিতা, তমালিকা)। আরটিভি দুপুর ১২-৩৫ নরপিশাচ (রুবেল, মৌসুমী)। দেশ টিভি সকাল ৮-০০ কুসুমকলি। বৈশাখী টিভি সকাল ১০-৫০ বউয়ের জ্বালা। মাছরাঙা টিভি বেলা ২-৩০ শ্রেষ্ঠ সন্তান (মান্না, পপি)। চ্যানেল নাইন সকাল ৯-০০ সাধু শয়তান (রাজ্জাক, শাবানা)। গাজী টিভি সকাল ১০-৩০ ওরা ভয়ংকর (মান্না, মৌসুমী)। স্টার জলসা বেলা ৩-৩০ গল্প হলেও সত্যি (সোহম, মিমি, রজতাভ দত্ত)। ৬-৩০ রংবাজ (দেব, কোয়েল মল্লিক)। জলসা মুভিজ সকাল ১০-০৫ অগ্নিসাক্ষী। ৩-৫৫ মজনু (হীরণ, শ্রাবন্তী)। ৬-৪০ অরুন্ধতী (কোয়েল, ইন্দ্রনীল)। ৯-৩০ বস (জিৎ, শুভশ্রী)। সনি দুপুর ১২-৩০ হিরোপান্তি (টাইগার শ্রফ, কীর্তি শ্যানন)। জি সিনেমা বেলা ১১-০৬ বিশ্বাত্মা (সানি দেওল, দিব্যা ভারতী)। ২-২৮ এইতরাজ (অক্ষয় কুমার, কারিনা কাপুর, প্রিয়াঙ্কা চোপড়া)। ৮-৩০ লগান (আমির খান, গ্রেসি সিং)। সেট ম্যাক্স বেলা ১-৩০ গুন্ডে (রণবীর সিং, অর্জুন কাপুর, প্রিয়াঙ্কা চোপড়া)। ৪-৫৫ চাক দে! ইন্ডিয়া। স্টার মুভিজ বেলা ১-৩০ মেন ইন ব্ল্যাক (টমি লি জোনস, উইল স্মিথ)। ৩-০০ স্পিড (কিয়ানু রিভস)। ৫-৩০ মিস্টার বিনস হলিডে (রোয়ান অ্যাটকিনসন)। ১১-০০ ডাই হার্ড ফোর (ব্রুস উইলিস)। এইচবিও বেলা ১-২৫ রিয়েল স্টিল (হিউ জ্যাকম্যান)। ৪-০৩ এন্ডারস গেম (হ্যারিসন ফোর্ড)। ৬-১৭ ওয়ার অব দ্য ওয়ার্ল্ডস (টম ক্রুজ)। ৮-৩০ ম্যান অব স্টিল (হেনরি কেভিল)। ১১-২২ জ্যাক রিচার (টম ক্রুজ)।	3
abc হিট হটে: রিভাইভ লাইফস্টাইল বেলা ১১.২০ থেকে ১১.৫০ রয়েল টাইগার ড্রিংক প্রেজেন্টস যাহা বলিব সত্য বলিব আরজে কিবরিয়ার সঙ্গে রাত ১১.২০ থেকে ২.০০	3
শীতার্তদের সহায়তায় কবিরা কবি হাবিবুল্লাহ সিরাজী তখন মঞ্চে। পড়ছিলেন স্বরচিত কবিতা। অন্ধকার মিলনায়তন, মঞ্চে রঙিন আলো, মিঠে মিঠে ধোঁয়া। দুস্থ ও শীতার্তদের সহায়তার জন্য গতকাল সন্ধ্যায় নীলক্ষেতের পরিকল্পনা ও উন্নয়ন একাডেমির প্রীতিলতা ওয়াদ্দেদার মিলনায়তনে ছোটকাগজ লোক আয়োজন করে শীতের কবিতাসন্ধ্যা। এতে কবিতা পড়েন ১৬ জন কবি। দর্শনীর বিনিময়ে কবিতা শুনতে আসা দর্শকদের কেউ কেউ শীতার্তদের জন্য নিয়ে আসেন শীতবস্ত্র। তাঁরা সেগুলো তুলে দেন আসরের প্রধান কবি সৈয়দ শামসুল হকের হাতে। অতিথি হিসেবে আসরে উপস্থিত ছিলেন আনোয়ারা সৈয়দ হক ও কবি রফিক আজাদ। কবিতা পাঠের পর কবিদের হাতে ফুল দিয়ে শুভেচ্ছা জানায় কয়েকজন পথশিশু। অনুষ্ঠানের শুরুতে স্বাগত বক্তব্য দেন লোক সম্পাদক অনিকেত শামীম। কবিতা পড়েন মুহম্মদ নূরুল হুদা, দিলারা হাফিজ, মুজিব মেহদী, আলফ্রেড খোকন, কামাল চৌধুরী, শামীম রেজা, সাকিরা পারভীন, মারুফ রায়হান, তুষার কবির, খালেদ হোসাইন, মামুন খান, জাহিদ সোহাগ, তিথি আফরোজ ও বিধান সাহা।	3
শুরু হলো জাতীয় পথনাট্যোৎসব ‘এ মাটি নয় জঙ্গিবাদের এ মাটি মানবতার’ স্লোগান নিয়ে বাংলাদেশ গ্রুপ থিয়েটার ফেডারেশনের আয়োজনে শুরু হয়েছে ‘জাতীয় পথনাট্যোৎসব ২০১৫’। গতকাল বিকেলে কেন্দ্রীয় শহীদ মিনারে বেলুন উড়িয়ে পথনাট্যোৎসবের উদ্বোধন করেন অনুষ্ঠানের প্রধান অতিথি সংস্কৃতিমন্ত্রী আসাদুজ্জামান নূর। উদ্বোধনী অনুষ্ঠানে ফেডারেশনের চেয়ারম্যান লিয়াকত আলীর সভাপতিত্বে বক্তব্য দেন নাট্যজন রামেন্দু মজুমদার, আতাউর রহমান, নাসির উদ্দীন ইউসুফ, সম্মিলিত সাংস্কৃতিক জোটের সভাপতি গোলাম কুদ্দুছ, বাংলাদেশ পথনাটক পরিষদের সভাপতি নাট্যকার মান্নান হীরা ও ফেডারেশনের সভাপতিমণ্ডলীর সদস্য ঝুনা চৌধুরী। এবারের জাতীয় পথনাট্যোৎসবে প্রতিদিনের অনুষ্ঠান শুরু হবে বিকেল চারটায়। প্রতিদিন পাঁচটি করে নাটক মঞ্চস্থ হবে। উৎসব চলবে ৭ ফেব্রুয়ারি পর্যন্ত।	3
প্রীতিভান্ডারের চাবি আয়েষা-জগৎ সিংহ, চারুলতা-অমল, লাবণ্য-অমিত আর পার্বতী-দেবদাস—আচ্ছা, বঙ্গসাহিত্যের সেকালের চরিত্রগুলো একালে কেমন করে নিজেদের প্রেমকে ব্যাখ্যা করতেন? কিন্তু বঙ্কিমচন্দ্র, রবীন্দ্রনাথ, শরৎচন্দ্রকে এখন আর কোথায় পাওয়া যাবে! কিন্তু এ জিজ্ঞাসা তো আছেই... তাই দুর্গেশনন্দিনী, শেষের কবিতা, ‘নষ্টনীড়’ ও দেবদাস-এর এ চার যুগলের অন্তর্লোকের অনুভবকে ধারণ করে এ কালের আট সাহিত্যিক নতুন করে লিখেছিলেন আত্মকথন ও চিঠি। ‘সাহিত্যে প্রেম, সে কি নিকষিত হেম?’ সানন্দা পত্রিকার ১৯৯৩ সালের ৫ ফেব্রুয়ারি প্রকাশিত সে রচনাগুলো থেকে গতকাল শনিবার সন্ধ্যায় পাবলিক লাইব্রেরির শওকত ওসমান স্মৃতি মিলনায়তনে পরিবেশিত হলো ‘প্রীতিভান্ডারের চাবি’। মুক্তধারা সংস্কৃতি চর্চা কেন্দ্রের ২৫ বছর পূর্তি ছিল গত ১২ জানুয়ারি। এ উপলক্ষে কেন্দ্রের পক্ষ থেকে রেজীনা ওয়ালীর নির্দেশনায় পরিবেশিত হলো এই আবৃত্তি প্রযোজনা। বঙ্কিমের আয়েষা-জগৎ সিংহ নিয়ে লেখেন একালের কবিতা সিংহ ও শীর্ষেন্দু মুখোপাধ্যায়। দেবদাস-এর পার্বতী-দেবদাসকে নিয়ে লেখেন কঙ্কাবতী দত্ত ও দিলীপ রায়। ‘নষ্টনীড়’-এর চারুলতা আর অমলকে নিয়ে লেখেন গৌরী ঘোষ ও জয় গোস্বামী। বাণী বসু ও সুনীল গঙ্গোপাধ্যায় নতুন করে লেখেন শেষের কবিতার লাবণ্য-অমিতকে।	3
শুভ বিবাহ! চলচ্চিত্রের এ সময়ের অন্যতম ব্যস্ত অভিনেতা আরিফিন শুভ বিয়ে করছেন। পাত্রী অর্পিতা সমাদ্দার। ১৬ ফেব্রুয়ারি ঢাকায় পারিবারিকভাবে তাঁদের বিয়ের আনুষ্ঠানিকতা সম্পন্ন হবে। শুভ জানান, অর্পিতা কলকাতার মেয়ে। তিনি ফ্যাশন ডিজাইনার। ঢাকায় আছেন আট বছর। এখানে একটি আন্তর্জাতিক প্রতিষ্ঠানে কাজ করছেন। ৬ ফেব্রুয়ারি কলকাতায় অর্পিতার পরিবারের পক্ষ থেকে এক অনুষ্ঠানের আয়োজন করা হয়েছে। এই অনুষ্ঠানে অংশ নেওয়ার জন্য আজ দুপুরে কলকাতায় যাচ্ছেন শুভ। তাঁর সঙ্গে আরও যাচ্ছেন বড় ভাই মাহমুদুল আরিফিনসহ পরিবারের ঘনিষ্ঠ কয়েকজন। অর্পিতার সঙ্গে শুভর পরিচয় হয়েছে বছর খানেক হলো। শুভর মতে, ‘তা ছিল শুধুই বন্ধুত্ব। এবার পারিবারিকভাবে আমাদের বিয়ের সিদ্ধান্ত নেওয়া হয়েছে।’	3
মাতিয়ে দিল চীনা সাংস্কৃতিক দল চীনের গানসু প্রদেশের সাংস্কৃতিক দলটি মাতিয়ে দিল শিল্পকলা একাডেমীর মঞ্চ। যাঁরা ছিলেন দর্শক, তাঁরা মনভরে উপভোগ করলেন অসাধারণ নান্দনিক পরিবেশনা। মুন স্প্রিং বা বসন্তের চাঁদ পরিবেশনাটি ছিল এমন, যেন রাতে জ্যোৎস্নার মধ্যেই হচ্ছে এই নাচ। রাতের আবহে নীল রঙের পোশাকে পরিবেশিত নাচটি মন ছুঁয়ে যায় দর্শকের। বসন্তবরণের সময় হয় এই পরিবেশনা। অনুষ্ঠান শুরু হয় পিপার বাউন্স নামে এক নাচ দিয়ে। আর ১৪টি পরিবেশনার মধ্যে যেটি ছিল মুখ্য, সেটি ‘থাউজ্যান্ড হ্যান্ড কাওয়াইন’। অনেকগুলো হাতের ঐন্দ্রজালিক বিস্তার মন কেড়ে নেয় দর্শক-শ্রোতার। তবে দর্শক-শ্রোতা সবচেয়ে বেশি আনন্দ পেয়েছেন দুটি জাদু ও একটি অ্যাক্রোবেটিক শো বা কসরতবাজি দেখে। মুগ্ধ দর্শকদের রোমাঞ্চিত হয়ে আসন ছেড়ে উঠে পড়তে দেখা গেছে। জাদুও তাঁদের আনন্দ দিয়েছে ভীষণ। নেপালে গান গেয়ে শিল্পী সুং জুংওয়ে পেয়েছিলেন রুদ্রাক্ষের মালা। মঞ্চে এসে তিনি তাঁর চীনা উচ্চারণে রবীন্দ্রসংগীত ‘আমি চিনি গো চিনি তোমারে’ গেয়ে নির্বাক করে দেন সবাইকে। আগামীকালও শিল্পকলা একাডেমীর জাতীয় নাট্যশালায় পরিবেশিত হবে অনুষ্ঠানটি। আগামীকাল শুধু সশস্ত্র বাহিনীর সদস্য ও তাঁদের পরিবারবর্গের জন্য পরিবেশনাটি হবে আর্মি স্টেডিয়ামে। অনুষ্ঠানটির পৃষ্ঠপোষক চীনের গানসু প্রদেশের কালচারাল ব্যুরো। সহযোগী শিল্পকলা একাডেমী। গতকােলর অনুষ্ঠানটি ছিল শুধু আমন্ত্রিত অতিথিদের জন্য। অনুষ্ঠানের উদ্বোধন করেন পররাষ্ট্রমন্ত্রী আবুল হাসান মাহমুদ আলী। বিশেষ অতিথি ছিলেন সংস্কৃতিমন্ত্রী আসাদুজ্জামান নূর ও চীনের রাষ্ট্রদূত মা মিংকিয়াং।	3
তিন নারীর বিজয় বাংলাদেশ চলচ্চিত্র শিল্পী সমিতির এবারের নির্বাচনে শাকিব-মিশা প্যানেল থেকে অংশ নিয়েছিলেন তিনজন নারী। তিনজনই জয়ী হয়েছেন। কার্যকরী সদস্যপদে বিজয়ী এই তিন অভিনেত্রী হলেন মৌসুমী, ববি ও জেসমিন। গতবারের কমিটির বিজয়ী সহসভাপতি মৌসুমী এবার একই প্যানেল থেকে কার্যকরী সদস্যপদে নির্বাচিত হয়েছেন। জয়লাভ করার পর তাঁর অনুভূতিতে মৌসুমী বলেন, ‘কমিটিতে যেকোনো পদে থেকেই কাজ করতে চাই। বিগত দিনে কমিটিতে থেকে চলচ্চিত্রশিল্পীদের জন্য বেশি সময় দিতে পারিনি। আশা করছি এবার কাজ করতে পারব।’ এবারই প্রথম চলচ্চিত্র শিল্পী সমিতির ভোটার হয়েছেন ববি। নির্বাচনে দাঁড়িয়ে সদস্যপদে বিজয়ীও হয়েছেন তিনি। তাই দারুণ রোমাঞ্চিত। ববি বলেন, ‘বিজয়ী হতে পেরে আমি খুবই খুশি। আমার পরিশ্রম সার্থক হয়েছে। শিল্পীদের জন্য কিছু একটা করার সুযোগ হলো আমার। নির্বাচনে আসার উদ্দেশ্যই ছিল শিল্পীসমাজের জন্য ভালো কিছু করা।’ শিশুশিল্পী হিসেবে চলচ্চিত্রে আগমন জেসমিনের। দীর্ঘ পথ পেরিয়ে নির্বাচনে প্রথমবারের মতো অংশ নিয়ে কার্যকরী সদস্যপদে বিজয়ী হয়েছেন তিনি। জেসমিন বলেন, ‘আমি এত খুশি যে বিজয়ী হওয়ার অনুভূতি ভাষায় প্রকাশ করতে পারছি না। চলচ্চিত্রের কিছু মানুষের উত্সাহে আমি নির্বাচনে প্রার্থী হয়েছিলাম। আমাকে শিল্পীরা ভোট দিয়ে সম্মান দেখিয়েছেন, তাঁদের কাছে কৃতজ্ঞ আমি।’	3
মৃত্যু উপত্যকায় সুর! রক্তপাত, সংঘাত, সংঘর্ষ, হামলা—গাজা শহরের নাম শুনতেই এমন সব সহিংস চিত্র ভেসে ওঠে চোখে। কিন্তু এবারের খবর কোনো বীভৎসতা নিয়ে নয়। গাজার বাতাসে এখন শুধু বারুদের গন্ধই ভাসে না, সেখানে রয়েছে সুর ও সংগীতের অস্তিত্বও। ফিলিস্তিনের গাজা শহরের পাঁচ শিশুশিল্পী যখন ‘আরব গট ট্যালেন্ট’-এর মঞ্চে উঠল, তখনই সবাই টের পেলেন সংগীতের সেই তেজ। গাজার শিল্পীদের গান মাত্র মিনিট পাঁচেকের মধ্যেই সব সহিংসতাকে ছাপিয়ে জানিয়ে দিল সুরেলা শান্তির বার্তা। আরব দেশের শিল্পীদের নিয়ে লেবাননে তৈরি হয় জনপ্রিয় রিয়েলিটি টিভি শো ‘আরব গট ট্যালেন্ট’। এতে অংশ নিতে ফিলিস্তিন থেকে লেবাননে আসে গাজার এডওয়ার্ড সৈয়দ ন্যাশনাল কনজারভেটরি অব মিউজিকের পাঁচ শিক্ষার্থীর একটি গানের দল। তিন বছর ধরে এই দলকে প্রশিক্ষণ দিচ্ছেন তাদের স্কুলের শিক্ষক আনাস আন-নজর। তাঁর শিক্ষার্থীরা যখন মঞ্চে গাইছিল, তখন তিন বছরের সেই চেষ্টার ছাপ দিব্যি ফুটে ওঠে আনাসের চোখে। গানের শুরুতেই চোখ ভিজে ওঠে তাঁর। অন্যদিকে দলের সবচেয়ে ছোট সদস্য ১৪ বছরের ফিরাস আল-শ্রাফিও নিজের আবেগকে শেষ পর্যন্ত সামলে রাখতে পারেনি। বিচারকেরা তাদের গানে মুগ্ধ হয়ে দাঁড়িয়ে অভিবাদন জানান। তখনই ছোট্ট ফিরাসের চোখে পানি চলে আসে। তবুও সে বন্ধ করেনি তার পরিবেশনা। গানের দলটি সবার মন জয় করার পাশাপাশি প্রতিযোগিতার চূড়ান্ত পর্বে যাওয়ার টিকিটও জিতে নেয়। সেই সঙ্গে তাদের পরিবেশনার ইউটিউব ভিডিওটি নজর কাড়ে বিশ্ববাসীর। গানটি শুনতে পাবেন https://www.youtube.com/watch?v=8l_AqyHWxYM ঠিকানায়। রয়টার্স	3
পুরোনো জুটি, নতুন গল্প এক বছর আগে ভালোবাসা দিবসের নাটকে অভিনয় করেন সংগীতশিল্পী জন ও অভিনেত্রী অপর্ণা। অতঃপর... নামের সেই নাটকের পরিচালক ছিলেন শাফায়েত মনসুর রানা। বছর ঘুরে আবারও সেই ভালোবাসা দিবসেই নতুন গল্প নিয়ে হাজির হচ্ছেন পুরোনো এই ত্রয়ী। জন-অপর্ণা-রানা ত্রয়ীর নতুন নাটকের নাম আমি আকাশ পাঠাব। নির্মাতা শাফায়েত মনসুর জানান, ৬ থেকে ৯ ফেব্রুয়ারি নাটকটির শুটিং হবে ঢাকায়। নাটকের কাহিনি দর্শকের পাঠানো গল্প থেকে বাছাই করা হয়েছে। গল্পটি নিয়ে জন বলেন, ‘আমি তো অভিনেতা নই। তার পরও কাছের মানুষদের কাছ থেকে মাঝেমধ্যে অভিনয়ের প্রস্তাব পাই। তাঁরা আমাকে ভেবে সেভাবেই গল্প তৈরি করেন। এবার কাজ করছি দর্শকের গল্পে। নির্মাতার কাছ থেকে গল্পটা শুনে সত্যিই খুব ভালো লেগেছে। নাটকটিতে নতুনত্ব থাকবে।’ তবে আগেভাগেই নাটকের গল্প নিয়ে মুখ খুলতে নারাজ জন। একই অবস্থা অপর্ণার। তিনি বলেন, ‘এবারের কাজ নিয়ে আগাম কিছু বলতে চাই না। তবে এটুকু নিশ্চিত যে ভালো কিছু হবে।’ শুটিং শুরু না হলেও তৈরি হয়ে গেছে নাটকের একটি গান। গানটির কথা লিখেছেন নির্মাতা নিজেই। গানটি গেয়েছেন রাফা। সুর ও সংগীত পরিচালনাও তাঁর। ভালোবাসা দিবস উপলক্ষে নির্মিত এই নাটক দেখানো হবে বাংলাভিশনে।	3
প্রিয়াঙ্কার লেখা ৫৫ চিঠি ম্যারি কম-এর সাফল্যে এখনো ভাসছেন প্রিয়াঙ্কা চোপড়া। প্রশংসা, পুরস্কার দুটোই জুটেছে। সম্প্রতি এবিসি নেটওয়ার্কের সঙ্গে হয়েছে আকর্ষণীয় চুক্তি। প্রিয়াঙ্কার নিজের প্রযোজনা সংস্থা পার্পেল পেবেল পিকচার্সের ব্যানারে এই প্রথম তৈরি হয়েছে একটি বিজ্ঞাপনচিত্র। সব মিলিয়ে এই বরফি তারকা এখন সুখী মানুষ। সাফল্যের আনন্দটা ভাগাভাগি করে নিতে পার্পেল পেবেল পিকচার্সের প্রত্যেক কর্মীর কাছে উপহার ও নিজ হাতে লেখা চিঠি পাঠিয়েছেন তিনি। প্রযোজনা সংস্থাটির একজন কর্মী জানিয়েছেন, প্রিয়াঙ্কা নিজ হাতে স্টাফদের কাছে ৫৫টি চিঠি লিখেছেন। চকলেট, কুকিসহ আকর্ষণীয় উপহারভর্তি ব্যাগ দিয়েছেন। ডিএনএ ইন্ডিয়া।	3
চলচ্চিত্র এনটিভি সকাল ৮-৪৫ পাগলা ঘণ্টা (রুবেল, সিমলা, হুমায়ুন ফরীদি)। আরটিভি দুপুর ১২-৩৫ তেজী পুরুষ (মান্না, নদী)। চ্যানেল নাইন সকাল ৯-০০ মিশন শান্তিপুর (আমিন খান, কেয়া)। ডিডি বাংলা বেলা ১১-৩০ বধূ (সিদ্ধার্থ, ঋতু দাস, সম্রাট, সুপ্রিয়া দেবী)। ইটিভি বাংলা বেলা ২-৩০ শ্রীমান ভূতনাথ (রঞ্জিত মল্লিক, শ্রীলেখা মিত্র, চুমকি, লোকেশ)। জলসা মুভিজ সকাল ৯-২৫ সাত পাকে বাঁধা। ১২-১০ প্রতিদ্বন্দ্বী (ধৃতিমান চ্যাটার্জি, কৃষ্ণা বোস, ইন্দিরা দেবী)। ৩-২৫ মন যে করে উড়ু উড়ু (হীরণ, কোয়েল মল্লিক)। ৬-২০ গোড়ায় গন্ডগোল (রাহুল, সম্পূর্ণা)। ৯-৩০ সঙ্গী (জিৎ, প্রিয়াঙ্কা, শিলাজিৎ)। জি বাংলা সিনেমা সকাল ১০-০০ শাপের মহিমা। ১২-৩০ টক ঝাল মিষ্টি (ফেরদৌস, প্রিয়াঙ্কা)। জি সিনেমা সকাল ১০-৪৭ গুপ্ত (ববি দেওল, মনীষা কৈরালা, কাজল)। ১-৪৯ মিস্টার ইন্ডিয়া (অনিল কাপুর, শ্রীদেবী)। ৮-৩০ আন: মেন অ্যাট ওয়ার্ক (অক্ষয় কুমার, সুনীল শেঠি, শত্রুঘ্ন সিনহা)। সেট ম্যাক্স সকাল ১০-২৬ ধাঁধা (নাগা, কাজল)। ১-০৫ থার্টিন গোস্টস। ৩-০৪ জান–এ–মান (সালমান খান, অক্ষয় কুমার, প্রীতি জিনতা)। ৬-৫৮ আজ কা গ্রেট গ্যাম্বলার (সিদ্ধার্থ, ইলিনা)। ৯-২৫ শুটআউট অ্যাট লোখান্ডওয়ালা (অমিতাভ, সঞ্জয় দত্ত)। স্টার মুভিজ সকাল ১০-০০ ডিউস বিগালো: মেল গিগোলো (রব স্নেইডার, উইলিয়াম ফরসাইথ)। ১১-০০ ট্রিপল এক্স (ভিন ডিজেল)। ১-৩০ পার্সি জ্যাকসন: সি অব মনস্টারস (লোগ্যান লারম্যান)। ৩-৩০ দ্য ইনক্রেডিবল হাল্ক (এডওয়ার্ড নর্টন)। ৬-০০ ব্লু লেগুন। ৭-৩০ ফার্স্ট ব্লাড (সিলভেস্টার স্ট্যালোন)। ৯-৩০ আনস্টপেবল (ডেনজেল ওয়াশিংটন, ক্রিস পাইন)। ১১-৩০ ফাস্ট অ্যান্ড ফিউরিয়াস সিক্স (ভিন ডিজেল, পল ওয়াকার, ডন জনসন)। এইচবিও সকাল ১০-২৬ সেক্স অ্যান্ড দ্য সিটি টু (সারা জেসিকা পার্কার)। ১-০১ প্যাসিফিক রিম। ৩-২৩ ওয়ার্ল্ড ওয়ার জেড (ব্র্যাড পিট)। ৫-৩০ ইনসিডিয়াস (প্যাট্রিক উইলসন)। ৭-২৪ আই অ্যাম নাম্বার ফোর। ৯-৩০ দ্য অ্যাডভেঞ্চারস অব টিনটিন। ১১-৩৫ নাউ ইউ সি মি (মার্ক রুফালো, উডি হ্যারেলসন)। এইচবিওতে রাত ১১টা ৩৫ মিনিটে প্রচারিত হবে নাউ ইউ সি মি ছবিটি	3
আজকের আয়োজন হিট হটে ‘সিনেমাতাল’ কথাবন্ধু সুমন ও মাজহারুল ইসলামের সঙ্গে বেলা দুইটা থেকে বিকেল পাঁচটা চিল আউটে: ‘তারা রাম পাম’ কথাবন্ধু শারমীন ও রেহানের সঙ্গে রাত ৯টা থেকে ১১টা মেনটস বাত্তি জ্বালাও রাত ১১টা ২০ মিনিট থেকে ২টা	3
অভিনয়ে ‘টপ মডেল’ মিথিলা কদিন আগেই সেরা মডেলের মুকুট মাথায় উঠেছে। তার পর থেকেই শুভেচ্ছাবার্তা আর শুভকামনায় ভরে উঠেছে মিথিলার মুঠোফোন ও ফেসবুক ইনবক্স। এর মধ্যেই এল সুখবর। ‘ভিট-চ্যানেল আই টপ মডেল ২০১৪’ প্রতিযোগিতার পর প্রথম অভিনয়ের প্রস্তাব এল তাঁর কাছে। তিনিও সে প্রস্তাব গ্রহণ করলেন হাসিমুখে। গতকাল মঙ্গলবার অভিনেত্রী হিসেবে প্রথম ক্যামেরার সামনে দাঁড়িয়েছেন মিথিলা। পরিচালক আরিফ রহমান নির্মাণ করছেন টেলিছবি প্রজন্ম। তাতেই কেন্দ্রীয় চরিত্রে থাকছেন সদ্য টপ মডেল হওয়া মিথিলা। পরিচালক জানান, মিথিলার বিপরীতে অভিনয় করছেন অভিনেতা তৌসিফ ও আজাদ। এদিকে অভিনয়শিল্পী হয়ে মিথিলা এখন দারুণ রোমাঞ্চিত। ‘প্রতিযোগিতায় লড়েছি কিন্তু ক্যামেরার সামনে কখনো সংলাপ বলতে হয়নি। এবারই প্রথম ক্যামেরার সামনে অভিনয় করছি। ব্যাপারটি নিয়ে আনন্দ যেমন হচ্ছে, তেমনি একটু টেনশনও হচ্ছে’— বললেন তিনি। মিথিলাকে নিয়ে কাজ করা প্রসঙ্গে আরিফ রহমান বলেন, ‘আমার গল্পের চরিত্রের সঙ্গে মিথিলা একদম মানানসই। এ কারণেই ওকে নিয়ে কাজ করছি।’ প্রজন্ম টেলিছবিটি নির্মিত হচ্ছে ইমপ্রেস টেলিফিল্মের ব্যানারে। পরিচালক জানান, ২০ ফেব্রুয়ারি চ্যানেল আইতে এটি প্রচারিত হবে।	3
নিজের চরিত্রে হাবিবুল বাশার ব্যাট হাতে অনেক বলই পাঠিয়েছেন সীমানার বাইরে। এবার অভিনয়ের মাঠেও ঠিকঠাক ব্যাট চালাতে চাইছেন বাংলাদেশ জাতীয় ক্রিকেট দলের সাবেক অধিনায়ক হাবিবুল বাশার। টিভি পর্দায় দেখা মিলবে তাঁর। কিছুদিন আগে নির্মিত হয়েছে ধারাবাহিক নাটক শূন্য জীবন। এখানে নিজের চরিত্রেই অভিনয় করেছেন সাবেক এই খেলোয়াড়। অভিনয় প্রসঙ্গে বললেন, ‘আসলে এটা হঠাৎ করেই হয়ে গেল। এর আগে একটা খণ্ডনাটকে অভিনয় করেছিলাম। ধারাবাহিকে এবারই প্রথম।’ শূন্য জীবন ধারাবাহিকটির গল্প লিখেছেন কনা রেজা। চিত্রনাট্য ও পরিচালনা করেছেন মেহেদী বিন আশরাফ। আজ থেকে প্রতি বুধ ও বৃহস্পতিবার সন্ধ্যা ৭টা ৫০ মিনিটে প্রচারিত হবে ধারাবাহিকটি। হাবিবুল বাশার এর আগে পাসওয়ার্ড নামে একটি এক ঘণ্টার নাটকে অভিনয় করেছিলেন।	3
ক্রিকেট নিয়ে ‘চলো বাংলাদেশ’ ‘চলো বাংলাদেশ, চলো বিশ্ব উঠানে’—সবার মুখে মুখে ঘুরছে এই একটি লাইন। সেই সঙ্গে ক্রিকেট যেন ছেয়ে গেছে সব শ্রেণি-পেশা-বয়সের মানুষের মন। ক্রিকেটের মৌসুমে এমন হওয়াই স্বাভাবিক। তাই তো গ্রামীণফোনের জন্য হাবিবের করা এ গানের ভিডিওতে সেই ক্রিকেট উন্মাদনার দৃশ্যই ফুটে উঠল। ইউটিউব আর ফেসবুকে এরই মধ্যে প্রকাশিত হয়েছে ‘চলো বাংলাদেশ’ শিরোনামে এই গানের ভিডিও। এটি পরিচালনা করেছেন অমিতাভ রেজা। ‘চলো বাংলাদেশ’ গানটি লিখেছেন গ্রে অ্যাডভার্টাইজিংয়ের ক্রিয়েটিভ দলের সদস্য আল আমিন ও মেহেদী আনসারী। এর সংগীতায়োজনের পাশাপাশি এতে কণ্ঠও দিয়েছেন হাবিব। সম্মিলিত এই গানে রয়েছে শূন্য ব্যান্ডের এমিল ও নেমেসিস ব্যান্ডের জোহাদের কণ্ঠও। গ্রে অ্যাডভার্টাইজিংয়ের পক্ষ থেকে গাউসুল আলম শাওন বলেন, ‘আমরা এমন একটা গান করতে চেয়েছি, যে গানে সবাই একাত্ম হতে পারবে। বাংলাদেশ দলের ভালো সময়ে আমরা থাকব, খারাপ খেললেও আমরা তাদের সঙ্গেই থাকব। এমন একটা ভাবনা নিয়েই গানটি তৈরি।’ গানের সুর ও সংগীতায়োজন হাবিবের। গান তৈরিতে তাঁকে সহযোগিতা করেছেন প্রীতম হাসান। চলো বাংলাদেশ নিয়ে হাবিবের মন্তব্য, ‘গানটি গতানুগতিক নয়। আমরা যেকোনো বিশ্বকাপ খেলায় জাগরণ কিংবা এগিয়ে যাওয়ার থিম নিয়ে গান করি। কিন্তু এই গানটি একটু মজার, একটু ফুর্তির ঢঙে করেছি।’ গানের দৃশ্য ধারণ করা হয় রাজধানীর উত্তরার একটি লোকেশনে। এর দৃশ্য ধারণ নিয়ে অমিতাভ রেজা বলেন, ‘মাত্র এক দিনের অনুশীলন আর দুই দিনের শুটিংয়েই পুরো ভিডিওর কাজ শেষ করেছি। দেশের অস্থিতিশীল অবস্থায় অনেক প্রতিকূলতার মধ্যে কাজটি করতে হয়েছে।’	3
অস্কারের মহড়া ক্যালিফোর্নিয়ার বেভারলি হিলসের একটি পাঁচতারা হোটেলে গত সোমবার হয়ে গেল ‘অস্কার মহড়া’। সেখানে উপস্থিত ছিলেন এ বছর অস্কার মনোনয়ন পাওয়া শিল্পী ও কলাকুশলীরা। জয়-পরাজয়ের সংশয় আর শঙ্কা ভুলে প্রত্যেকেই আনুষ্ঠানিক মধ্যাহ্নভোজের টেবিলে মন খুলে কথা বলেছেন, তুলেছেন ছবি আর মেতেছেন আড্ডায়। প্রতিবছরই মূল আয়োজনের আগে এ ‘অস্কার লাঞ্চন’ বা ভোজের আয়োজন করে একাডেমি অ্যাওয়ার্ডস কর্তৃপক্ষ। মধ্যাহ্নভোজের আয়োজনের আগে রেড কার্পেটে দাঁড়িয়ে সবচেয়ে বেশি নজর কাড়েন অপরাহ উইনফ্রে, এমা স্টোন ও রিজ উইদারস্পুন। লাল পোশাক গায়ে জড়ানো জুলিয়ান মুরের দিকেও ছিল সবার নজর। তা ছাড়া গন গার্লখ্যাত রোজামন্ড পাইকও কোনো অংশে কম ছিলেন না। বর্ষীয়ান আর কিংবদিন্তদের ভিড়ে তাঁর আত্মবিশ্বাসী হাসি পুরো আয়োজনকে করে তোলে আরও প্রাণবন্ত। ওয়াইল্ড ছবির জন্য মনোনীত অভিনেত্রী রিজ পরেছিলেন হাতাকাটা গাউনের সঙ্গে মিলিয়ে চকচকে উঁচু জুতা। তা ছাড়া ছেলেদের মধ্যে পরিপাটি ব্র্যাডলি কুপার আর বেনেডিক্ট কাম্বারব্যাচের দিকেও ঘুরেফিরে দেখছিলেন সবাই। আর অস্কার উপস্থাপক নিল প্যাট্রিক হ্যারিস তো ছিলেন আসরের মধ্যমণি। মধ্যাহ্নভোজের অতিথির তালিকায় আরও ছিলেন ক্লিন্ট ইস্টউড, প্যাট্রিসিয়া আরকুয়েত্তে, এডি রেডমেইনি, ফেলিসিটি জোনস, আমেরিকা ফেরেরা, মাইকেল কিটন, মারিয়ন কটিয়াসহ অস্কার মনোনীত ব্যক্তিরা। এস শোবিজ	3
কৃতির কীর্তি বক্স অফিসে সাফল্যের মুখ না দেখলেও প্রথম হিন্দি ছবি হিরোপান্তির পর তারকা বনে গেছেন অভিনেত্রী কৃতি শ্যানন। ফিল্মফেয়ার পুরস্কারের শেষ আসরে নবাগত অভিনেত্রীর পুরস্কার জিতে তাক লাগিয়ে দিয়েছেন সবাইকে। পরিচালক-প্রযোজকেরা ঠিকই আঁচ করতে পেরেছেন কৃতির তেজ। তাই তো নবাগত এই অভিনেত্রীকে নতুন ছবির প্রস্তাবে ভাসিয়ে দিচ্ছেন তাঁরা। তবে খুব বিচক্ষণভাবে কৃতি বাছাই করছেন তাঁর পরের ছবিগুলো। আর ফিল্মফেয়ার পাওয়ার পর তো তাঁর কদর এখন বলিউডে বেড়ে গেছে আরও একটু। জানা গেছে, কৃতিকে এখন তারকাদের সান্নিধ্য ছাড়া বড় পর্দায় দেখা যাবে না। সম্প্রতি নাকি তিনি চুক্তিবদ্ধ হয়েছেন চেন্নাই এক্সপ্রেস ছবির পরিচালক রোহিত শেঠির নতুন ছবিতে। এতে কৃতিকে দেখা যাবে শাহরুখ আর কাজলের সঙ্গে একই কাতারে। বরুণ ধাওয়ানের বিপরীতে থাকবেন কৃতি। ভারতীয় একটি দৈনিক জানিয়েছে, ক্যাটরিনা কাইফও নাকি থাকছেন এই সিনেমায়। কৃতির ভাগ্যই বটে! ক্যারিয়ারের শুরুতেই বলিউডের সবচেয়ে উজ্জ্বল তারকাদের সঙ্গে কাজ করার সুযোগ পেয়েছেন। একটি সূত্র জানিয়েছে, চলতি বছরের মার্চ মাস থেকে এর শুটিং শুরু হবে। এরই মধ্যে কৃতি চুক্তিবদ্ধ হয়েছেন অক্ষয় কুমার ও শহীদ কাপুরের বিপরীতে দুটি আলাদা ছবিতে। ফিল্মফেয়ার।	3
আজ দেখতে পারেন এটিএন বাংলায় আর্মি স্টেডিয়াম থেকে সন্ধ্যা সাড়ে সাতটায় সরাসরি সম্প্রচারিত হবে বিশেষ সাংস্কৃতিক অনুষ্ঠান ‘পপুলার লাইফ ইনস্যুরেন্স দানহুয়াং মেলোডি’ বাংলাভিশনে ফোনোলাইভ স্টুডিও কনসার্ট ‘মিউজিক ক্লাব’-এ এবারের অতিথি ডলি সায়ন্তনী। প্রচারিত হবে রাত ১১টা ২৫ মিনিটে	3
চলচ্চিত্র এনটিভি সকাল ৮-৪৫ চাই ক্ষমতা (রুবেল, মৌসুমী, রাজীব)। আরটিভি দুপুর ১২-৩৫ জন্ম (শাকিব খান, শাবনূর)। দেশ টিভি সকাল ৮-০০ স্বপ্নের নায়ক (সালমান শাহ, শাবনূর)। বৈশাখী টিভি সকাল ১০-৫০ আব্বাস দারোয়ান। চ্যানেল নাইন সকাল ৯-০০ গরিবের দাদা (মান্না, পপি)। ডিডি বাংলা বেলা ১১-৩০ মিস প্রিয়ংবদা (ভানু বন্দ্যোপাধ্যায়, তরুণ কুমার, লিলি চক্রবর্তী, জহর রায়)। ইটিভি বাংলা বেলা ২-৩০ শ্রীমতী ভয়ংকরী। জলসা মুভিজ সকাল ৮-৩০ শশী বাবুর সংসার (ছবি বিশ্বাস, অরুন্ধতী দেবী, সাবিত্রী, বসন্ত চৌধুরী, পাহাড়ি সান্যাল)। ১১-২০ জামাইবাবু জিন্দাবাদ (প্রসেনজিৎ, ঋতুপর্ণা)। ২-৪৫ মস্তান (জিৎ, স্বস্তিকা)। ৬-২০ রান। ৯-৩০ এমএলএ ফাটাকেষ্ট (মিঠুন, সৌমিত্র, দেবশ্রী রায়, কোয়েল মল্লিক)। জি বাংলা সিনেমা সকাল ৯-৩০ আশ্রয় (প্রসেনজিৎ, ঋতুপর্ণা)। ১২-৩০ শত্রু–মিত্র (প্রসেনজিৎ, ঋতুপর্ণা)। ৩-৩০ অন্যায় অত্যাচার (প্রসেনজিৎ, রচনা)। ৯-৩০ দেবাঞ্জলি (দেবশ্রী রায়, চিরঞ্জিত, রানী মুখার্জি)। জি সিনেমা সকাল ৮-০০ পরদেশ (শাহরুখ খান, মাহিমা, অপূর্ব)। ১১-৫৪ বৈষ্ণবী (আনুশকা)। ২-৪৩ কুদরত কা কানুন (জ্যাকিশ্রফ, হেমা মালিনী)। ৫-৩৬ আপনা স্বপ্না মানি মানি (রিতেশ, সেলিনা জেটলি, কোয়েনা মিত্র)। ৮-৩০ প্লেয়ারস (অভিষেক বচ্চন, ববি দেওল, সোনম কাপুর)। সেট ম্যাক্স সকাল ৯-২১ জরু কা গোলাম (গোবিন্দ, টুইঙ্কল খান্না)। ১২-২৫ সবসে বড়ি হেরা ফেরি (বিষ্ণু, জেনেলিয়া)। ৩-১২ ধুম টু (হৃতিক রোশন, অভিষেক বচ্চন, ঐশ্বরিয়া রাই, বিপাশা বসু)। ৬-৩৫ হামারা দোস্ত ভূত আঙ্কেল (মাম্মোথি)। ৯-২৫ পুলিশওয়ালা গুন্ডা (পবন কল্যাণ, শ্রুতি হাসান)। স্টার মুভিজ সকাল ৯-০০ ফেস অফ (জন ট্রাভোল্টা, নিকোলাস কেজ)। ১১-৩০ আনস্টপেবল (ডেনজেল ওয়াশিংটন, ক্রিস পাইন)। ১-৩০ টেকেন (লিয়াম নিসন)। ৩-৩০ দ্য ফাস্ট অ্যান্ড দ্য ফিউরিয়াস: টোকিও ড্রিফট (লুকাস ব্ল্যাক)। ৫-৩০ ওয়ান্টেড (অ্যাঞ্জেলিনা জোলি, মরগ্যান ফ্রিম্যান)। ৭-৩০ ডেস্পিকেবল মি টু। ৯-৩০ হিটম্যান। ১১-৩০ স্ট্রিট ফাইটার (জঁ৵-ক্লদ ভ্যান ডেম)। এইচবিও সকাল ৮-০৯ ডায়ানা (নাওমি ওয়াটস)। ১০-০৫ ইনসিডিয়াস (প্যাট্রিক উইলসন)। ১১-৫৯ নাউ ইউ সি মি (মার্ক রুফালো, উডি হ্যারেলসন)। ২-১৩ পাইরেটস অব দ্য ক্যারিবিয়ান: অন স্ট্রেঞ্জার টাইডস (জনি ডেপ, পেনেলোপে ক্রুজ)। ৪-৪৭ দ্য অ্যাডভেঞ্চারস অব টিনটিন। ৬-৪৫ ব্লাড ডায়মন্ড (লিওনার্দো ডিক্যাপ্রিও, জেনিফার কনেলি)। ৯-৩০ জ্যাক দ্য জায়ান্ট স্লেয়ার (স্ট্যানলি টুসি, ইওয়ান ম্যাকগ্রেগর)। ১১-৪১ পেইন অ্যান্ড গেইন (ডন জনসন)।	3
abc স্পিডব্রেকারে গ্রামীণফোন লাউঞ্জ সন্ধ্যা ৭.২০ থেকে ৭.৫০ চিলআউটে: রক অব এজেজ কথাবন্ধু সমন্বয়ের সঙ্গে রাত ৯.০০ থেকে ১১.০০ ক্লোজআপ প্রেজেন্টস হ্যালো ৮৯২০ কথাবন্ধু কিবরিয়ার সঙ্গে রাত ১১.২০ থেকে ২.০০	3
কবিতা নিয়েই কাটল সারাটা দিন আন্তর্জাতিক সাহিত্য সম্মেলন সত্যিকার অর্থে যেন আন্তর্জাতিকতা পেল। বাংলা একাডেমির ষাট বছরে পদার্পণ উপলক্ষে আয়োজিত তিন দিনব্যাপী এ সম্মেলনের দ্বিতীয় দিন ছিল গতকাল। আগের দিন কথাসাহিত্য থেকে পাঠ বা সেটা নিয়ে আলোচনা যা-ই ছিল, ছিল ইংরেজি কিংবা বাংলায়। মঙ্গলবার কবিতার দিনে এসে বাংলা, ইংরেজির সঙ্গে শুনতে পাওয়া গেল জার্মান, মালে, চায়নিজ, সুইডিশ, ড্যানিশ, হিন্দি ভাষার কবিতাও। মারিয়া হেলেন বেরেরার জন্ম ইকুয়েডরে, থাকেন যুক্তরাষ্ট্রের নিউইয়র্কে। তিনি কাজ করছেন নজরুল সাহিত্যের ওপর, এ নিয়ে একটি ইংরেজি বইও বের হয়েছে তাঁর এ বছর। জার্মানির হেন্স হারডার কাজ করছেন দক্ষিণ এশীয় সাহিত্য নিয়ে। চর্যাপদ থেকে শুরু করে আধুনিক সাহিত্যে ‘নগর’ ভাবনাটি কতভাবে এসেছে, সেটি ব্যাখ্যা করলেন মঞ্চে। চীনা ভাষার সঙ্গে মার্কিন লেখক জামি শুয়ের পরিচয় ঘটে বিবাহসূত্রে। এখন চীনা ও ইংরেজি দুই ভাষাতেই কবিতা লিখছেন। আর সুইজারল্যান্ডের কবি টবিয়াস বায়ানকোনে পড়ে শোনালেন জার্মান ভাষায় নিজের লেখা কবিতা। সকালের অধিবেশনে কবি মুহম্মদ নূরুল হুদা সমসাময়িক কবিতা প্রসঙ্গে প্রবন্ধ উপস্থাপন করেন। এ সময় তিনি বলেন, নদীমাতৃক ও কৃষিপ্রধান বাংলাদেশে কবিতার চর্চা বহুদিনের। সবচেয়ে প্রাচীন বাংলা নিদর্শন চর্যাপদও কাব্যে রচিত। মাইকেল, রবীন্দ্রনাথ, নজরুল, জীবনানন্দ, জসীম হয়ে সাম্প্রতিক কালে এসে গত শতাব্দীর দশকগুলোতে বিভিন্ন ধারা দেখা গেছে কবিতার মধ্যে। চল্লিশের দশকের কবিরা নিজেদের শিকড় সন্ধান করেছেন। পঞ্চাশ-ষাটের দশকে কবিরা জাতীয়তাবাদী আন্দোলনে উদ্বুদ্ধ হয়ে আধুনিক ও উত্তরাধুনিক ধারায় কবিতা লিখেছেন। সত্তরের দশকে সদ্য স্বাধীন বাংলাদেশের রাজনৈতিক পর্বগুলো কবিতায় প্রভাব রেখেছে। আর আশি থেকে বর্তমান সময়ের কবিতা নতুনত্বের সন্ধান করছে। এই অধিবেশনে তিনটি করে স্বরচিত কবিতা পাঠ করেন সৈয়দ শামসুল হক, রফিক আজাদ ও হাবীবুল্লাহ্ সিরাজী। অধিবেশনে সভাপতিত্ব করছিলেন কবি আসাদ চৌধুরী। চা-বিরতিতে কথা হয় তাঁর সঙ্গে। তিনি বলেন, ১৯৭৪ সালে বাংলা একাডেমিতে সাত দিনব্যাপী সাহিত্য সম্মেলন হয়েছিল। এবারের আয়োজনে সেবারের চেয়েও বেশি সাহিত্যিক এসেছেন। ভালো লাগছে এটা দেখে যে, এবার এশিয়ার অনেক সাহিত্যিক এসেছেন। কবি রফিক আজাদও সায় দিলেন তাঁর কথায়। মধ্যাহ্নভোজন পর্ব শেষে মালয়েশিয়ার কবিতা নিয়ে আলোচনা শুরু হয়। প্রবন্ধ উপস্থাপন করেন মালয়েশিয়ার অন্যতম প্রধান কবি দাতো ড. আহমাদ কামাল আবদুল্লাহ্ কেমালা। তাঁর প্রবন্ধটির শিরোনাম ছিল ‘মালয়েশিয়ান অ্যান্ড ল্যাটিন আমেরিকান পোয়েট্রি: অ্যান এনকাউন্টার’। এ পর্বে সভাপতিত্ব করেন কায়সার হক। মালয়েশিয়ার কবি রাজা রাজেশ্রী সীতা রমন, ফজিলা হুসেইন, লিলি সিতি মুলতাতুলিয়ানা, উমর উযায়ের নিজেদের কবিতা পাঠ করেন। কবি মুহম্মদ সামাদের সঞ্চালনায় পরবর্তী অধিবেশনে কবিতাপাঠ ও কবিতা সম্বন্ধে সংক্ষিপ্ত আলোচনা করেন ডেনমার্ক, সুইডেন, যুক্তরাষ্ট্র ও ভারতের কবিরা। কবিতা পড়েন আশিস সান্যাল, মৃণাল বসু, সুবোধ সরকার, বীথি চট্টোপাধ্যায়, পিটার নেইবার্গ, সিন্ডি লিন ব্রাউনরা। সভাপতিত্ব করেন বাংলা একাডেমির মহাপরিচালক শামসুজ্জামান খান। শেষ অধিবেশনে ছিল বাংলাদেশের প্রায় ৩০ জন কবির স্বরচিত কবিতাপাঠ। এ পর্ব সঞ্চালনা করেন কবি হাবীবুল্লাহ্ সিরাজী। সভাপতিত্ব করেন কবি সৈয়দ শামসুল হক। আজ সম্মেলনের সমাপনী দিন। সমসাময়িক নাট্যসাহিত্য নিয়ে দিনমান আয়োজন থাকছে আজ। সকালে নাট্যজন আতাউর রহমানের সভাপতিত্বে এ সময়ের নাটক নিয়ে প্রবন্ধ উপস্থাপন করবেন রামেন্দু মজুমদার। নাটক নিয়ে এরপর আলোচনা করবেন বাংলাদেশ, ভারত, সুইজারল্যান্ডের নাট্যব্যক্তিত্বরা। বিকেলের অধিবেশনে বাংলাদেশের সেরা মঞ্চনাটকগুলো নিয়ে প্রবন্ধ উপস্থাপন থাকবে মফিদুল হকের।	3
এতটা ভাবেননি হেমন্ত ‘ছেলেটির রূপ ছিল কুয়াশার মতন পলকা। হাসির মধ্যে ছিল হেমন্তের পাতা ঝরানোর গান, তাকে সবাই কেমন আপন করে ভালবাসতো...’ শক্তি চট্টোপাধ্যায়ের কবিতাটি কখনো পড়া হয়নি হেমন্ত ভিনসেন্ট বিশ্বাসের। কিন্তু জাতীয় দলের মিডফিল্ডার ঠিকই বুঝে গেছেন সারা দেশের মানুষ তাঁকে কতটা ভালোবেসে ফেলেছে। পরশু রাত থেকেই হেমন্ত বুঝতে শুরু করেছেন, আসলেই কী কাণ্ডটা করেছেন! শ্রীলঙ্কার সঙ্গে দুর্দান্ত খেলেছেন। তাঁর জয়সূচক গোলেই খাদের কিনারা থেকে ফিরতে পেরেছেন মামুনুল ও এমিলি। যেতে হয়নি অবসরে। এখন বঙ্গবন্ধু কাপের ফাইনালে ওঠারও স্বপ্ন দেখছে বাংলাদেশ। ফেসবুকে চলছে বন্ধুদের শুভেচ্ছাবন্যা। অনেক ফোন পাচ্ছেন দিনাজপুরের যুবক। গোলের পর হেমন্ত প্রথম ফোনটা পেয়েছিলেন মায়ের কাছ থেকেই। দিনাজপুরে বাড়িতে বসে পরিবারের সবাইকে নিয়ে খেলা দেখছিলেন হেমন্তের মা প্রিসিলা বিশ্বাস। গোলটা হতেই মুঠোফোন তুলে নিয়েছিলেন তিনি। ছেলে যে তখন মাঠে খেলছে, তা যেন বেমালুম ভুলে গিয়েছিলেন মা! ম্যাচ শেষে খোলার পর দেখলেন ১৬টা মিসড কল! কাল সোনারগাঁও হোটেলের লবিতে বসে মায়ের খুশির বর্ণনা করলেন এভাবে, ‘মা আনন্দে কাঁদছিলেন। আমার খেলা দেখে ভীষণ খুশি হয়েছেন।’ বাবা মাইকেল বিশ্বাসও গর্বিত। একসময় দিনাজপুরের স্থানীয় লিগে ফুটবল খেলতেন মাইকেল বিশ্বাস। নিজে বড় ফুটবলার হতে পারেননি, ছেলেকে দিয়ে সেই ইচ্ছা পূরণ হলো তাঁর। বর্তমানে স্থানীয় ক্লাবে কোচিং করান। ছোট থেকেই হেমন্তের ফুটবলপ্রেম বুঝতে পেরেছিলেন বাবা। স্কুল ফাঁকি দিয়ে নিয়মিতই হেমন্ত চলে আসতেন মাঠে। বাবা একদিন বললেন, ‘তুই কি ফুটবলার হবি?’ আর পেছনে তাকানো নয়। ২০০৭ সালে বিকেএসপিতে ভর্তি। হেমন্তকে চিনেছেন কোচ লোডভিক ডি ক্রুইফ। অনূর্ধ্ব-১৯ দলে খেলা এই মিডফিল্ডারকে গত মার্চে গোয়ায় ভারতের সঙ্গে প্রীতি ম্যাচে অভিষেক করিয়ে দেন। ১০ নম্বর জার্সিটাও তুলে দিয়েছিলেন হেমন্তের গায়ে। সেই জার্সির মান রেখে খুশি হেমন্ত, ‘কোচ প্রথম দিনই বলেছিলেন, তোমার চেহারা দেখে দলে ডাকিনি। তোমার মধ্যে সম্ভাবনা আছে। এবার পারফরম্যান্স দেখাও।’ হেমন্তের প্রতিভা চোখ কেড়েছিল বাড়ির পাশের এক চাচারও। দিনাজপুরে তখন কিশোর লিগে খেলতেন হেমন্ত। খেলা দেখে একদিন ওই চাচা বলেছিলেন, ‘তুই ফুটবলটা কখনো ছাড়িস না। অনেক দূরে যেতে পারবি।’ প্রায় ১০ বছর পর সেই চাচার টেলিফোনে কাল ঘুম ভাঙে হেমন্তের। দীর্ঘ প্রবাসজীবন কাটানোর পর দেশে এসে পরশু দেখেছেন হেমন্তের খেলা। বিস্ময়মাখা কণ্ঠে হেমন্ত বলছিলেন, ‘আমি ভাবতেই পারিনি ওই আঙ্কেল আমাকে ফোন করবেন। আমার গায়ে জাতীয় দলের জার্সি দেখে ভীষণ খুশি তিনি।’ জাতীয় দলে মাত্র তিনটি আন্তর্জাতিক ম্যাচ খেলেছেন। এরই মধ্যেই আলো কেড়েছেন। হেমন্ত নিজেই অবাক, ‘হোটেলে সবাই অন্য চোখে তাকাচ্ছে। একটা কথাই মনে হচ্ছে, দিনাজপুরের অখ্যাত এক ছেলে এখন ফাইভ স্টার হোটেলে, ফুটবলই আমার জীবনটা বদলে দিয়েছে।’ যেতে চান বহুদূর, ‘মামুনুল ভাইয়ের মতো অধিনায়ক হতে চাই।’ নেপালের বিমল খাড়কার সঙ্গে হল্যান্ডের ক্লাবে হেমন্তকে ট্রায়াল দিতে পাঠিয়েছিলেন ডি ক্রুইফ। শেষ পর্যন্ত টেকেননি। তবে ইউরোপের ক্লাবের ড্রেসিংরুমের ১৫ দিনের অভিজ্ঞতা তাঁর কাছে অমূল্যই, ‘ওখানে ৩টা ম্যাচ খেলেছিলাম। একজন ফুটবলারের যে ক্ষুধাটা দরকার, তা ওখান থেকেই পেয়েছি।’ হেমন্তের এই ক্ষুধাটা থাকা মানেই সবার মুখে হাসি।	3
জয়ের টনিকে হাওয়া বদল এক দিন আগেও যে মুখগুলোতে ভর করেছিল রাজ্যের অন্ধকার, কাল সেগুলো ঝকঝকে রোদ্দুরের মতো। হাসিখুশি-উজ্জ্বল। একটা জয় কতটা বদলে দিতে পারে বাংলাদেশ দলের অন্দর ও বাইরের রং, চোখে না দেখলে বিশ্বাস করা খানিক কঠিনই। শ্রীলঙ্কার বিপক্ষে পরশু অসাধারণ নৈপুণ্যে পাওয়া জয়টা এমনই টনিক হয়ে এসেছে। ফুরফুরে একটা হাওয়া বইছে হোটেল সোনারগাঁওয়ে। বঙ্গবন্ধু কাপের দলগুলোর আবাসস্থলে গিয়ে কাল লাল-সবুজের প্রতিটি সদস্যকেই লাগল প্রাণবন্ত এবং অবশ্যই নির্ভার। সত্যি বলতে, এক জয়ে খেলোয়াড়-কোচ-কর্মকর্তাদের শরীরী ভাষাও গেছে বদলে। সিলেটে মালয়েশিয়া যুব দলের কাছে হার যদি সবার মনটা খারাপ করে দিয়ে থাকে, পরের ম্যাচে ঘুরে দাঁড়িয়ে সেমিফাইনালের টিকিট কাটা বাংলাদেশের আত্মবিশ্বাস বাড়িয়ে দিয়েছে অনেকগুণ। আত্মবিশ্বাসের অভাব বাংলাদেশ দলের জন্য নতুন নয়। ভালো খেলেও অনেক সময় হারতে হয় এটির অভাবেই। স্নায়ুচাপ জয় করার ক্ষমতাও বাংলাদেশের ফুটবলারদের কম বলে আক্ষেপ অনেক দিনের। এই যখন অবস্থা, শ্রীলঙ্কাকে হারিয়ে নতুন আশার দুয়ারও তো খুলল হঠাৎ! ফুটবল দলের সামনে এমন বর্ণিল দিন কমই আসে। একটা বাজে হারে যেমন সমালোচনার তির ছোটে, একটা জয়ে আবার খেলোয়াড়েরা মাথার মণি। উপচে পড়া আবেগ ঘিরে ধরে চারপাশে। শ্রীলঙ্কার সঙ্গে জয়ের মাহাত্ম্য অনেক বেশি, তাই উচ্ছ্বাসের মাত্রাও বাঁধনহারা। বঙ্গবন্ধু কাপের সেমিফাইনালে ওঠার প্রতিশ্রুতি পূরণের পরদিন হোটেল লবিতে নাসির, সোহেল রানা, জামাল ভূঁইয়ারা দরাজ কণ্ঠে সেসবই প্রকাশ করলেন। সাতসকালে সংবাদমাধ্যম সেখানে হাজির। কেউ কথা বলছেন শ্রীলঙ্কা ম্যাচের সেরা খেলোয়াড় মিডফিল্ডার হেমন্তর সঙ্গে, কেউ ব্যস্ত অধিনায়কের ‘কোট’ নিতে। সে এক অন্য ছবি। এ দেশে যেটি বেশি দেখা যায় ক্রিকেট দলকে ঘিরেই। মামুনুলের দুশ্চিন্তার পৃথিবীতে ভর করেছে স্বস্তির আভা। সেমিফাইনালে উঠতে না পারলে জাতীয় দল ছেড়ে দিতে চেয়েছিলেন, সেই পথে হাঁটতে হচ্ছে না। এখন তাঁর চোখে নতুন স্বপ্ন। ‘আমরা ফাইনালে যেতে চাই’ শ্রীলঙ্কাকে হারিয়ে বলেছিলেন সংবাদ সম্মেলনে। সেটি যে মুহূর্তের আবেগে ভাসা কথা নয়, কাল জিনস-টি-শার্ট পরা উচ্ছল মামুনুল তা বোঝালেন এভাবে, ‘এখন আমরা একাত্ম একটা দল, মানসিকভাবে অনেক বেশি শক্তিশালী। ফাইনালে খেলবই ইনশা আল্লাহ।’ ‘ফাইনাল’ শব্দটা ঘুরেফিরে এল সবার মুখেই। সেমিফাইনালই যেখানে কষ্টসাধ্য হয়ে উঠেছিল, রাতারাতি সেখানে ফাইনালের দুয়ারে উঁকি মারা তো একটু অন্য রকমই। এখন সেটিকেও সম্ভব মনে করা হচ্ছে। এই টুর্নামেন্টে শ্রীলঙ্কা বাদে বাকি বিদেশি দলগুলো বয়সভিত্তিক। এদের সঙ্গে ফাইনাল কেন, চ্যাম্পিয়নই হওয়া উচিত বলছেন অনেকে। খোদ বাফুফে সভাপতি কাজী সালাউদ্দিনের মুখেও ‘চ্যাম্পিয়ন’ শব্দটা। দলের জয়ে তিনি খুব আনন্দিত। বাফুফে ভবনে কাল সাংবাদিকদের সঙ্গে আড্ডায় এমনও বলেছেন, ‘ফাইনাল কেন, চ্যাম্পিয়নও তো হতে পারি আমরা।’ তাঁর স্বপ্নের সীমা কতটা বিস্তৃত করে দিয়েছে শ্রীলঙ্কা ম্যাচ, বলাই বাহুল্য। হোটেল লবিতে মজার একটা তথ্য দিলেন বাংলাদেশ দলের সদা সক্রিয় ম্যানেজার আমিরুল ইসলাম বাবু। পরশু কোচ ডি ক্রুইফের মতো তিনিও সাদা শার্ট পরেছিলেন। এটার কারণ, কুসংস্কার। দলকে সার্বক্ষণিক নানাভাবে সহায়তা করা বাবু বলছিলেন, ‘সাদা শার্ট পরে এর আগে সুপার কাপ, এসএ গেমসে চ্যাম্পিয়নসহ অনেক ফাইনালে জিতেছি আমরা। শ্রীলঙ্কা ম্যাচেও জয় পেতে সেই পথই ধরেছিলাম। এটা আমার লাকি শার্ট।’ খানিক দূরেই তখন জাহিদকে ঘিরে সাংবাদিকদের জটলা। খারাপ সময় পেছনে ফেলে খানিকটা ফিরে এসেছেন। অস্থিরতার রোগমুক্ত হতে পারছেন না বলে ঝলকে ওঠা হচ্ছে না পুরোপুরি। তার পরও জাহিদ মাঠে আছেন, নড়াচড়া করছেন সেটিও কম নয়! তাঁর মুখে শ্রীলঙ্কা ম্যাচের টুকরো একটা ছবি, যেটি ভয় ধরিয়ে দিয়েছিল সবাইকেই, ‘শ্রীলঙ্কা পেনাল্টি পাওয়ার পর আমার তো হাত-পা কাঁপা শুরু হয়ে গিয়েছিল। ভাবছিলাম, এই বুঝি সব শেষ!’ গোলরক্ষক সোহেল পেনাল্টি উপহার দিয়ে পরে ‘প্রায়শ্চিত্ত’ করেছেন সেটি আটকে। এই তরুণ পেলেন নতুন উদ্যম, ‘জীবনে এমন আনন্দের দিন কমই এসেছে। পেনাল্টির সময় সৃষ্টিকর্তাকে ডেকে শুধু ওটা রোখার শক্তি চেয়েছিলাম। সেটা আমি পেয়েছি।’ তাতে নতুন শক্তি পেল বাংলাদেশও।	3
ভালোবাসা দিবসে ঘৃণা! আসছে ভালোবাসা দিবস। এ দিনটি সামনে রেখে নাটকে, গানে, চলচ্চিত্রে সবাই খুঁজবেন ভালোবাসা! কিন্তু এবারের ভালোবাসা দিবসে দেখা যাবে ঘৃণার গল্প। তা-ও আবার এ ঘৃণার গল্প গড়ে উঠেছে তাহসানকে ঘিরে! টেলিছবিটির নাম তাই দেওয়া হয়েছে আই হেট ইউ । এতে সংগীতশিল্পী ও অভিনেতা তাহসানকে দেখা যাবে। আর তাঁর বিপরীতে থাকবেন জেনি ও শখ। টেলিছবির পরিচালক গোলাম কিবরিয়া ফারুকী জানান, সবার সঙ্গে আলোচনা করেই মূল গল্পের স্বার্থে টেলিছবিটির নাম রাখা হয়েছে আই হেট ইউ। কিবরিয়া ফারুকী বলেন, ‘একেবারে শুরুতে টেলিছবিটির নাম ছিল আমি ও দুই রাজকন্যা। কিন্তু পাণ্ডুলিপি তৈরির পর প্রযোজক, পরিচালক ও গল্পের রচয়িতা টেলিছবির নাম বদলে দেন।’ ‘ক্লোজআপ কাছে আসার সাহসী গল্প’ প্রতিযোগিতায় পাঠানো দর্শকদের কাহিনি থেকে বাছাই করা হয়েছে আই হেট ইউ-কে। এটি লিখেছেন রেজাউল আলম। নির্মাতা কিবরিয়া ফারুকী প্রথমবারের মতো যুক্ত হয়েছেন এ প্রতিযোগিতার সঙ্গে। তবে তাহসান কিন্তু নতুন নন। পরপর তিন বছর ধরে তিনি সম্পৃক্ত ক্লোজআপের এই উদ্যোগের সঙ্গে। আই হেট ইউ-এর শুটিং শুরু হবে ৬ ফেব্রুয়ারি। এটি প্রচার হবে ১৪ ফেব্রুয়ারি বাংলাভিশনে রাত ৮টা ৪৫ মিনিটে।	3
অক্ষয়ের মূল্য ক্ষয়! বলিউড তারকা অক্ষয় কুমার নিজেই কমিয়ে দিলেন নিজের দাম! না, এ পতন তাঁর ব্যক্তিত্বের দিক থেকে নয়, পতন ঘটেছে তাঁর পারিশ্রমিকের। পর পর অনেকগুলো ছবি বক্স অফিসে সফল না হওয়ায় হতাশ অক্ষয় এমন সিদ্ধান্ত নিলেন। সম্প্রতি মুক্তি পাওয়া সিনেমা বেবি নাম লিখিয়েছে ব্যর্থ ছবির তালিকায়। তাই এ অভিনেতা আর পরিচালক-প্রযোজকদের ক্ষতির কারণ হতে চান না বলেই এমন সিদ্ধান্ত নিয়েছেন। বলিউডপাড়ায় গুঞ্জন, রাজা কৃষ্ণ মেনন পরিচালিত এয়ার লিফট ছবিতে অক্ষয় তাঁর পারিশ্রমিক কমিয়ে অর্ধেক করে ফেলেছন। তাঁর মতে, একটি সিনেমার অভিনেতাই নাকি সবচেয়ে দামি। এর মধ্যে চলচ্চিত্রে বিনিয়োগকারীরা যদি অভিনেতার পেছনেই সব টাকা ঢেলে দেন, আর তারপর যদি সিনেমা ব্যবসা না করে, তখন এর চেয়ে কষ্টের আর কিছুই হয় না। অক্ষয় খুব পাকা ব্যবসায়ী। তিনি কখনোই চান না তাঁর সিনেমার প্রযোজক-পরিচালকেরা ক্ষতির সম্মুখীন হোক। তিনি ছবি বাবদ ২৫ কোটি রুপি পারিশ্রমিক নিয়ে থাকেন। কিন্তু এয়ার লিফট-এর জন্য অক্ষয় সাড়ে ১২ কোটি রুপি নিয়েই সন্তুষ্ট রয়েছেন। আইএএনএস	3
আজ নাভীদের কমেডি শো নাভীদস কমেডি ক্লাবের আয়োজনে আজ অনুষ্ঠিত হবে স্ট্যান্ডআপ কমেডি শো। রাজধানীর ধানমন্ডির আলিয়ঁস ফ্রঁসেজ দো ঢাকায় সন্ধ্যা সাতটায় শুরু হবে এ অনুষ্ঠান। এতে কৌতুক পরিবেশন করবেন স্ট্যান্ডআপ কমেডিয়ান নাভীদ মাহবুব ও ইয়ামিন খান। দর্শনীর বিনিময়ে যে কেউ উপভোগ করতে পারবেন এ শো। নাভীদ মাহবুব এ প্রসঙ্গে বলেন, ‘আমরা নিয়মিতভাবে রাজধানীর বিভিন্ন জায়গায় শো করে থাকি। যাঁরা হাসতে পছন্দ করেন এবং হাসাতে পছন্দ করেন, তাঁরা নিঃসংকোচে আমাদের অনুষ্ঠানে হাজির হতে পারেন।’ তিনি জানান, সন্ধ্যা সাতটায় শুরু হয়ে টানা দেড় ঘণ্টা চলবে এ আয়োজন।	3
পঁচাত্তরে ‘লালজমিন’ শূন্যন রেপার্টরি থিয়েটারের লালজমিন নাটকের ৭৫তম প্রদর্শনী হবে কাল শুক্রবার, ইন্দিরা গান্ধী সাংস্কৃতিক কেন্দ্রে। এর আগে আজ সন্ধ্যায় বাংলাদেশ শিল্পকলা একাডেমীর জাতীয় নাট্যশালার স্টুডিও থিয়েটারে হবে এর ৭৪তম প্রদর্শনী। নাটকে একক অভিনয় করেছেন মোমেনা চৌধুরী। তিনি বললেন, ‘এ বছরই লালজমিন নাটকের শততম প্রদর্শনীর পরিকল্পনা করা হচ্ছে। এর আগে আরও ২৪টি প্রদর্শনী করতে হবে। ব্যাপারটি একটু কঠিনই মনে হচ্ছে। তার পরও চেষ্টা করব।’ ৭৫তম প্রদর্শনী নিয়ে মোমেনা বললেন, ‘ইচ্ছে ছিল এই প্রদর্শনী বড় আকারে আয়োজন করব। কিন্তু রাজনৈতিক অস্থিতিশীলতার কারণে তা সম্ভব হলো না।’ লালজমিন নাটকের নাট্যকার মান্নান হীরা, নির্দেশনা দিয়েছেন সুদীপ চক্রবর্তী। মুক্তিযুদ্ধভিত্তিক গল্প নিয়ে তৈরি এই নাটকের প্রথম প্রদর্শনী হয় ২০১১ সালের ১৯ মে।	3
চলচ্চিত্র এটিএন বাংলা বেলা ৩-১০ সন্ধি (রাজ্জাক, শবনম, জাফর ইকবাল, সুচরিতা)। চ্যানেল আই বেলা ৩-০৫ ডুবসাঁতার (জয়া আহসান)। এনটিভি সকাল ৮-৪৫ বাঁচাও দেশ (মান্না, শাকিবা, ওমর সানি)। আরটিভি দুপুর ১২-৩৫ মিস ডায়না (ফেরদৌস, মৌসুমী)। দেশ টিভি সকাল ৮-০০ পালকি (মান্না, ফারুক, সুনেত্রা, মোনালিসা)। বৈশাখী টিভি সকাল ১০-৫০ পাওয়ার। চ্যানেল নাইন সকাল ৯-০০ লাল দরিয়া (রিয়াজ, পূর্ণিমা, আমিন খান, মৌসুমী)। ইটিভি বাংলা বেলা ২-৩০ খেলাঘর (প্রসেনজিৎ, ঋতুপর্ণা)। জলসা মুভিজ দুপুর ১২-১৫ মাচো মস্তানা (হীরণ, পূজা বোস)। ৩-১০ রাজা বাবু (যিশু, মিঠুন, রিমঝিম)। ৬-৩৫ রাখী পূর্ণিমা (তাপস পাল, চুমকি)। ৯-৩০ সাত পাকে বাঁধা (জিৎ, কোয়েল মল্লিক)। জি বাংলা সিনেমা সকাল ৯-৩০ মন ময়ূরী। ১২-৩০ প্রাণের চেয়ে প্রিয় (প্রসেনজিৎ, ঋতুপর্ণা, তাপস পাল)। ৩-৩০ শক্তিশালী (অর্জুন, যুথিকা)। ৯-৩০ মায়া মমতা (তাপস পাল, মীনাক্ষী, চুমকি)। জি সিনেমা সকাল ১০-৪৩ রাম লক্ষ্মণ (জ্যাকিশ্রফ, অনিল কাপুর, মাধুরী দীক্ষিত, ডিম্পল কাপাডিয়া)। ২-২০ হামারা দিল আপকে পাস হ্যায় (অনিল কাপুর, ঐশ্বরিয়া রাই, সোনালি বেন্দ্রে)। ৫-২২ ম্যায় খিলাড়ি তু আনাড়ি (অক্ষয় কুমার, সাইফ আলী খান, শিল্পা শেঠি, রাজেশ্বরী)। ৮-৩০ তিরাঙ্গা (নানা পাটেকর, রাজ কুমার)। সেট ম্যাক্স দুপুর ১২-০০ চিরুথা (রাম চরণ, নেহা)। ২-৩৭ কিউ কি...ম্যায় ঝুট নেহি বোলতা (গোবিন্দ, সুস্মিতা সেন, রম্ভা)। ৫-৪৪ দ্য সুপার খিলাড়ি (এনটি রাও জুনিয়র, কাজল)। ৯-২৫ কৃষ থ্রি (হৃতিক রোশন, প্রিয়াঙ্কা চোপড়া, বিবেক ওবেরয়)। স্টার মুভিজ বেলা ১১-০০ ইউনিভার্সেল সোলজার (জঁ৵-ক্লদ ভ্যান ডেম)। ১-০০ আরআইপিডি (জেফ ব্রিজেস, রায়ান রেনল্ডস)। ৩-০০ হিটম্যান। ৫-০০ নাইট অ্যাট দ্য মিউজিয়াম (বেন স্টিলার, অ্যামি অ্যাডামস, ওয়েন উইলসন)। ৭-০০ দ্য লস্ট ওয়ার্ল্ড (জেফ গোল্ডব্লাম, জুলিয়ান মুর)। ৯-৩০ ফ্যান্টাস্টিক ফোর। ১১-৩০ ব্রুস অলমাইটি (জিম ক্যারি, মরগ্যান ফ্রিম্যান, জেনিফার অ্যানিস্টোন)। এইচবিও সকাল ১০-০৮ পাইরেটস অব দ্য ক্যারিবিয়ান: অন স্ট্রেঞ্জার টাইডস (জনি ডেপ, পেনেলোপে ক্রুজ)। ১২-৪৩ জ্যাক দ্য জায়ান্ট স্লেয়ার (স্ট্যানলি টুসি, ইওয়ান ম্যাকগ্রেগর)। ২-৪৮ পেইন অ্যান্ড গেইন (মার্ক ওয়ালবার্গ, ডন জনসন)। ৪-৫৭ আই অ্যাম নাম্বার ফোর। ৭-০০ জ্যাক রিচার (টম ক্রুজ)। ৯-৩০ রিয়েল স্টিল (হিউ জ্যাকম্যান)।	3
abc আজকের আয়োজন হিট হটে: রিভাইভ লাইফস্টাইল বেলা ১১টা ২০ থেকে ১১টা ৫০ কথাবন্ধু সুমন, রেহান ও কিবরিয়ার সঙ্গে ডর রাত ১১টা ২০ থেকে ২টা	3
এক ঝলকে দশ নাটক দেখুন তো, কল্পনা করতে কেমন লাগে? ধরুন, মঞ্চে কোকিলা চরিত্রে অভিনয় করছেন ফেরদৌসী মজুমদার। একটু আগে রক্তকরবী নাটকের রাজা চরিত্রটিকেও নিয়ে এসেছিলেন আতাউর রহমান। নন্দিনীও ছিল সঙ্গে। আরজ আলী মাতুব্বর চরিত্রে তারিক আনাম খান তর্ক করছেন একজন পুলিশের সঙ্গে। একটু পর মঞ্চে উঠলেন মোমেনা চৌধুরী লাল জমিন নাটক নিয়ে। হয়তো ভাবছেন, একসঙ্গে এতগুলো নাটক কেবল কল্পনাতেই সম্ভব। গতকাল বাংলা একাডেমির আবদুল করিম সাহিত্যবিশারদ মিলনায়তনে দর্শকেরা কিন্তু একসঙ্গে দেখতে পেলেন নাটকগুলো। বাংলা একাডেমির ৬০ বছরে পদার্পণ উপলক্ষে আন্তর্জাতিক সাহিত্য সম্মেলনের তৃতীয় বা সমাপনী দিন ছিল গতকাল বুধবার। সমাপনী দিনের শেষ অধিবেশনে পরিবেশিত হলো থিয়েটারের নাটক কোকিলারা, নাগরিকের রক্তকরবী, সময়ের কবর, নাট্য কেন্দ্রের আরজ চরিতামৃত, আরণ্যকের রাঢ়াং, ঢাকা থিয়েটারের ধাবমান, থিয়েটার আর্ট ইউনিটের আমেনা সুন্দরী, নাগরিক নাট্যাঙ্গনের সুদূরে দিগন্ত, চারুনীড়মের ডেড পিকক, শূন্যনের লাল জমিন। মোট ১০টি নাটক, অধিবেশনের শিরোনাম ‘বাংলাদেশের থিয়েটারের এক ঝলক’। প্রতিটি নাটকের একটি করে দৃশ্য অভিনয় করলেন শিল্পীরা। পুরো পর্ব সঞ্চালনার দায়িত্ব ছিল মফিদুল হকের ওপর। রবীন্দ্রনাথ, মুনীর চৌধুরী, সৈয়দ শামসুল হক, সেলিম আল দীনসহ অনেকের লিখিত নাটকগুলোর এমন পরিবেশনার আগে হয় নাটক নিয়ে আলোচনা। এ অধিবেশনটি শুরুর দায়িত্বে থাকা আতাউর রহমান বলেছিলেন, নাটকের ভূমিকা দুরকম। একটি সাহিত্য হিসেবে পাঠ, আরেকটি পরিবেশনা। নাটক সাহিত্য কি সাহিত্য নয় এ প্রসঙ্গও এল তখন। কলকাতায় মোহিত চট্টোপাধ্যায় একবার প্রশ্ন তুলেছিলেন, চলচ্চিত্রের চিত্রনাট্য যদি সাহিত্য না হয়, তবে নাটক কেন টেক্সট হিসেবে সাহিত্য বলে গণ্য হবে? অধিবেশনে অশোক মুখোপাধ্যায়, মামুনুর রশীদেরা নাটককে সাহিত্য হিসেবে গণ্য করে যুক্তি দেখান, শেক্সপিয়র, মাইকেল, রবীন্দ্রনাথের লেখা নাটক অবশ্যই সাহিত্য। সৈয়দ শামসুল হক বলেন, জাপানে আকিরা কুরোসাওয়া, সুইডেনে ইঙ্গমার বার্গম্যান, রোমে লুইগো বার্তোলিনির লেখা চলচ্চিত্রের চিত্রনাট্য সাহিত্য হিসেবে পড়ানো হয়। এ সময় অশোক মুখোপাধ্যায় কিছু স্মৃতিচারণা করেন। ১৯৭৪ সালে বাংলা একাডেমি আয়োজিত সাত দিনব্যাপী সাহিত্য সম্মেলনে অন্নদাশঙ্কর রায়ের নেতৃত্বে ভারত থেকে যে দলটি বাংলাদেশে এসেছিল, সে দলে ছিলেন অশোক মুখোপাধ্যায়ও। সে সময়ের কথা মনে করে তিনি বলেন, ‘তখন এখানে আমরা দুটো নাটক করেছিলাম—চাঁদভাঙা মুখ ও রাজরক্ত। পরে রামপুরায় বিটিভিতে একটি নাটক রেকর্ডও করা হয়। এ সাহিত্য সম্মেলনে এসে সেসব দিনের কথা মনে পড়ছে।’ সকালের অধিবেশনে মূল প্রবন্ধ পাঠ করেন রামেন্দু মজুমদার। তাঁর ‘প্লেরাইটিং ইন বাংলাদেশ: রিসেন্ট ট্রেন্ডস’ প্রবন্ধে বাংলাদেশের নাট্যজগতের কতগুলো নামে উঠে এল মঞ্চনাটকের ইতিহাস ও বর্তমান। প্রবন্ধকার মুনীর চৌধুরী, সাঈদ আহমেদ, সৈয়দ শামসুল হক, আবদুল্লাহ আল মামুন, মামুনুর রশীদ, সেলিম আল দীন থেকে শুরু করে সাম্প্রতিক সময়ের মাসুম রেজা, সাইমন জাকারিয়াদের কাজের ধারা নিয়ে সংক্ষিপ্ত আলোচনা করলেন। তিনি বলেন, পাকিস্তানের ২৪ বছরে নাট্যচর্চা তেমন হতে পারেনি শাসকশ্রেণির বাধার কারণে। স্বাধীনতার পর বাংলাদেশের নাট্যচর্চায় দারুণ পরিবর্তন আসে। এ অধিবেশনে আরও আলোচনা করেন ইন্টারন্যাশনাল থিয়েটার ইনস্টিটিউটের ডিরেক্টর জেনারেল টবিয়াস বায়ানকোনে, অধ্যাপক আবদুস সেলিম ও তরুণ নাট্যকার সামিনা লুৎফা নিত্রা। নির্দেশক জামিল আহমেদ পরিবেশন করলেন আরেকটি প্রবন্ধ ‘কন প্লাস টেম্পাস ইন বাংলাদেশ: ফ্রম ড্রামাটিক টেক্সট টু পারফরম্যান্স টেক্সট।’ সন্ধ্যায় হয় সাহিত্য সম্মেলনের সমাপনী অনুষ্ঠান। প্রধান অতিথি ছিলেন অধ্যাপক আনিসুজ্জামান। বিশেষ অতিথি হিসেবে বক্তব্য দেন শীর্ষেন্দু মুখোপাধ্যায় ও রামেন্দু মজুমদার। অনুষ্ঠানটির সভাপতিত্ব করেন বাংলা একাডেমির মহাপরিচালক শামসুজ্জামান খান।	3
টালিউডের বাণিজ্যিক ছবিতে আগ্রহ নেই গতকাল মুক্তি পেয়েছে জিরো ডিগ্রী। ছবিতে দেখা গেল জয়া আহসানকে। ছবি মুক্তির আগে মাত্র দিন কয়েকের ছুটিতে ঢাকায় এসেছিলেন তিনি। ছুটি শেষে এ সপ্তাহেই উড়াল দেবেন ভারতের উদ্দেশে। কারণ, জয়ার এ সময়ের ব্যস্ততার অনেকটাই ওপার বাংলার চলচ্চিত্র ঘিরে। সেই ব্যস্ততার বয়ান করলেন তিনি— ঢাকার দিনগুলো কেমন কাটছে? কয় দিনেই হাঁপিয়ে উঠেছি। জিরো ডিগ্রীর প্রচারেই ছুটেই ​চলছি। ৩০ জানুয়ারি ঢাকায় ফিরেছি। এর পরদিন থেকেই শুরু করেছি প্রচারের কাজ। এমনকি প্রচার চলছে ছবি মুক্তির পরেও। প্রচার শেষে কোন কাজে যোগ দেবেন? এরপর শুরু করব ইন্দ্রনীল রায়চৌধুরীর একটি বাঙালি ভূতের গপ্পো ছবির কাজ। এর কিছুদিন পর শিবপ্রসাদ মুখোপাধ্যায় ও নন্দিতা রায়ের পরিচালনায় কণ্ঠ ছবির শুটিং শুরু হবে। আর সম্প্রতি তো শেষ করলাম সৃজিতের রাজকাহিনীর শুটিং। সব তো ওপার বাংলার ছবি। এ দেশে নতুন কোনো ছবিতে চুক্তিবদ্ধ হয়েছেন? বেশ কিছু ছবি নিয়ে কথা হচ্ছে। কিন্তু ওগুলো এখনো বলার মতো পর্যায়ে যায়নি। তবে পূর্ণদৈর্ঘ্য প্রেমকাহিনী ২ ছবির কিছুটা কাজ বাকি রয়েছে। নতুন দুটো ছবির ফাঁকেই শেষ হয়ে যাবে এর কাজ। লাদেশের মূলধারার বাণিজ্যিক ছবিতে কাজ করেছেন। টালিউডের বাণিজ্যিক ছবিতেও কি দেখা যাবে আপনাকে? টালিউডের বাণিজ্যিক ছবিতে আপাতত আগ্রহ নেই। তাহলে আগ্রহ কিসে? একেবারে আর্ট ফিল্মও নয়, আবার মূলধারার বাণিজ্যিক ছবিও নয়। এর মাঝামাঝি থেকে কিছু ছবি এখন তৈরি হচ্ছে টালিউডে। এ ছবিগুলো সেখানে এখন অনেক জনপ্রিয়। আমার পছন্দ সে ধরনের ছবি। তবে হ্যাঁ, মূলধারার বাণিজ্যিক ছবি কিন্তু চলচ্চিত্রশিল্পকে দাঁড় করানোর জন্য অনেক জরুরি। আমার ভাবনা দেশের শিল্পকে সামনে এগিয়ে নেওয়ার। l সাক্ষাৎকার: আদর রহমান জয়া আহসান l ছবি: কবির হোসেন	3
বিয়ে করলেন শ্রেয়া প্রেমিকের সঙ্গে মালা বদল করে নতুন জীবন শুরু করলেন ভারতের জনপ্রিয় সংগীত তারকা শ্রেয়া ঘোষাল। গত বৃহস্পতিবার রাতে পরিবার ও ঘনিষ্ঠ বন্ধুদের উপস্থিতিতে বিয়ে করেন ৩০ বছর বয়সী এই শিল্পী। বর দীর্ঘদিনের প্রেমিক শিলাদিত্য। বিয়ের পর ভক্তদের জন্য স্বামী শিলাদিত্যর সঙ্গে তোলা একটি সেলফি নিজের ফেসবুক পেজে পোস্ট করে শ্রেয়া লিখেছেন, ‘বাঙালি রীতিতে আমাদের বিয়ের কাজটি করেছি। পরিবার ও খুব কাছের কিছু বন্ধুই এতে উপস্থিত ছিল। গত রাতে বিয়ে করেছি আমার জীবনের ভালোবাসাকে। নতুন জীবনের শুরুতে শিলাদিত্য ও আমি সবার দোয়া চাই।’ এদিকে গত ৩০ জানুয়ারি এক টুইটার বার্তায় শ্রেয়া বলেন, ‘বুঝতে পারছি না, আমি খুব নার্ভাস, নাকি উচ্ছ্বসিত! এমন অনুভূতি আগে কখনো হয়নি।’ ২০০০ সালে ভারতের জিটিভির ‘সা রে গা মা পা’ সংগীত প্রতিযোগিতার মধ্য দিয়ে ক্যারিয়ার শুরু করেন শ্রেয়া ঘোষাল। ২০০২ সালে সঞ্জয়লীলা বানসালির দেবদাস ছবিতে প্লেব্যাকের মাধ্যমে চলচ্চিত্রের গানে অভিষেক ঘটে তাঁর। 	3
আজ দেখতে পারেন চ্যানেল আইতে রাত ৯টা ৫০ মিনিটে প্রচারিত হবে ‘হৃদয়ে মাটি ও মানুষ’ একক নাটক রিভিশন-এ তাহসান ও মোনালিসা। এনটিভিতে রাত নয়টায় প্রচারিত হবে	3
ক্রিকেট নিয়ে ‘এসপার নয় ওসপার’ পঞ্চমবারের মতো ক্রিকেট বিশ্বকাপ খেলতে যাচ্ছে বাংলাদেশ। ১৪ ফেব্রুয়ারি থেকে শুরু এই বিশ্ব আসরে পুরোটা সময়ে বাংলাদেশের মানুষ গা ভাসাবে বিশ্বকাপের উত্তেজনায়। বিশ্বকাপ ক্রিকেট নিয়ে দেশবাসীর আগ্রহ এবং আবেগকে অন্য মাত্রা দিতে বাংলাদেশ ক্রিকেট বোর্ড তৈরি করেছে একটি গান। বাংলাদেশ ক্রিকেট বোর্ডের প্রধান নির্বাহী নিজাম উদ্দীন চৌধুরী প্রথম আলোকে বলেন, ক্রিকেট নিয়ে বাংলাদেশের মানুষের আবেগ অন্য রকম। সবদিক বিবেচনা করে ক্রীড়ামোদী সবার মধ্যে নতুন মাত্রা যোগ করতে গানটি তৈরি করা হয়েছে। মিরপুর শেরেবাংলা স্টেডিয়ামে ১৩ ফেব্রুয়ারি এ নিয়ে একটি অনুষ্ঠানের আয়োজন করা হয়েছে। এতে শিল্পীরা গানটির পরিবেশনায় অংশ নেবেন। ‘ওরে দুরন্ত দুর্বার, দিন আসে না তো বারবার, খেলা শুধু খেলা নয়, জানবাজির এ লড়াই, বীরের যুদ্ধ চাই, এসপার নয় ওসপার’—এমন কথার গানটি লিখেছেন শংকর সাঁওজাল। বিসিবির আয়োজনে গানটির সুর ও সংগীত পরিচালনা করেছেন বাপ্পা মজুমদার। আর গানটিতে কণ্ঠ দিয়েছেন এলিটা, কোনাল, মাসুম, শার্টন, সানবীম ও বাপ্পা মজুমদার নিজে। সম্প্রতি বাপ্পা মজুমদারের মগবাজারের স্টুডিওতে গানটিতে কণ্ঠ দেন শিল্পীরা। গত বৃহস্পতিবার থেকে গানটির ভিডিও ধারণের কাজ শুরু হয়। ভিডিওতে গানটির মূল শিল্পীরাও থাকছেন। গানটির ভিডিও নির্মাণ করছেন শংকর সাঁওজাল।	3
২০ মিনিটের নায়িকা! নায়িকা বলতে আমরা কী বুঝি? নায়কের সঙ্গে সমানতালে যে নারী চরিত্রকে দেখা যাবে পর্দায়। কিন্তু হালের বলিউড অভিনেত্রীরা যেন সেই সংজ্ঞাই পাল্টে দিয়েছেন। এই যেমন কারিনা কাপুর খান। তাঁর নতুন ছবি বাজরাঙ্গি ভাইজান-এ তাঁকে দেখা যাবে সালমানের বিপরীতে। ছবির প্রধান নারী চরিত্র তিনিই। কিন্তু প্রধান হলেও ছবিতে কারিনার উপস্থিতি থাকবে মাত্র ২০ মিনিটের জন্য! দু-একটা গান আর কয়েক লাইন সংলাপেই সীমাবদ্ধ থাকছে কারিনার অভিনয়। ছবির একটি সূত্র জানায়, মূল নারী চরিত্রে অভিনয় করলেও কারিনাকে শুধুই ছবির শুরুতে আর ক্লাইম্যাক্সের কিছু দৃশ্যে দেখা যাবে। পুরো ছবিতেই থাকবে সালমান খানের আধিপত্য। অবশ্য এতে কারিনার কিছু যায়–আসে না। এই কাপুরকন্যা এ ধরনের ছবিতেই অভিনয় করতে স্বাচ্ছন্দ্য বোধ করেন। শেষ ছবি সিংহাম রিটার্নস-এও কারিনার একই অবস্থা ছিল। ডিএনএ ইন্ডিয়া।	3
চলচ্চিত্র এনটিভি সকাল ৮-৪৫ সুলতান (মান্না, পূর্ণিমা)। আরটিভি দুপুর ১২-৩৫ চাঁদের মতো বউ (রিয়াজ, শাবনূর)। দেশ টিভি বেলা ৩-০০ শেষ প্রতীক্ষা (মান্না, দিতি, মৌসুমী)। বৈশাখী টিভি সকাল ১০-৫০ অন্ধ আইন। মাছরাঙা টিভি বেলা ২-৩০ বাপ বেটার লড়াই (মান্না, পূর্ণিমা)। চ্যানেল নাইন সকাল ৯-০০ কঠিন বাস্তব (রিয়াজ, কেয়া, আমিন খান, আলীরাজ)। ডিডি বাংলা বেলা ১১-৩০ আকাশ কুসুম (সৌমিত্র, অপর্ণা সেন)। ইটিভি বাংলা বেলা ২-৩০ মায়ের রাজা (যিশু, ঋতুপর্ণা, রঞ্জিত মল্লিক)। জলসা মুভিজ বেলা ১১-২০ রিফিউজি (প্রসেনজিৎ, রম্ভা, রুদ্রনীল)। ২-৩৫ শক্তি (জিৎ, রাইমা সেন)। ৬-২০ সূর্য (প্রসেনজিৎ, অনু, রঞ্জিত মল্লিক)। ৯-৩০ চ্যালেঞ্জ টু (দেব, পূজা বোস, তাপস পাল)। জি বাংলা সিনেমা সকাল ৯-৩০ মন ময়ূরী। ১২-৩০ প্রাণের চেয়ে প্রিয় (প্রসেনজিৎ, ঋতুপর্ণা)। ৩-৩০ শক্তিশালী (অর্জুন, যূথিকা)। ৯-৩০ মায়া মমতা (তাপস পাল, মীনাক্ষী)। জি টিভি বেলা ১১-০০ ইশকিয়া (বিদ্যা বালান, আরশাদ ওয়ার্সি, নাসিরউদ্দিন শাহ)। ২-০০ কমান্ডো (জয়দীপ, ডিম্পল)। জি সিনেমা বেলা ১১-০৪ জান (অজয় দেবগন, টুইঙ্কল খান্না)। ২-২৫ এক ঔর এক গিয়ারা (সঞ্জয় দত্ত, গোবিন্দ)। ৫-৪৭ আর পার (নিতিন কুমার, জেনেলিয়া)। ৮-৩০ বিবাহ (শহীদ কাপুর, অমৃতা রাও)। স্টার মুভিজ দুপুর ১২-০০ দ্য উলভেরাইন (হিউ জ্যাকম্যান)। ২-৩০ স্পিড টু (স্যান্ড্রা বুলক, জেসন প্যাট্রিক)। ৫-০০ দ্য মামি রিটার্নস (ব্রেনড্যান ফ্রেজার, র্যাচেল ভাইস)। ৭-৩০ রেসিডেন্ট এভিল (মিলা জভোভিচ)। ৯-৩০ রাইজ অব দ্য প্ল্যানেট অব দি এপস (জেমস ফ্রাঙ্কো, ফ্রিদা পিন্টো)। ১১-৩০ মাইটি জো ইয়ং (বিল প্যাক্সটন, শার্লিজ থেরন)। এইচবিও বেলা ১১-২২ রিয়েল স্টিল (হিউ জ্যাকম্যান)। ৪-২৭ এন্টার দ্য ড্রাগন (ব্রুস লি)। ৬-৩০ ৩০ ট্রান্সপোর্টার থ্রি (জেসন স্ট্যাথাম)। ৮-৩০ ম্যান অব স্টিল (কেভিন কস্টনার, অ্যামি অ্যাডামস, মাইকেল শ্যানন)। ১১-২০ এন্ডারস গেম।	3
আজকের আয়োজন তথ্য ও বিনোদন হিট হটে: ক্যাম্পাস ক্যাম্পাস কথাবন্ধু সমন্বয়ের সঙ্গে বেলা ২টা থেকে ৫টা কথাবন্ধু শারমীন ও লাভ সিক বিপির সঙ্গে প্রেমরোগ রাত ১১টা ২০ থেকে ২টা	3
১১৫ বছর পর ‘খামখেয়ালী সভা’ ‘আজ তোমার বাড়িতে ডাকাতি করা হবে।’ একেক সময় একেকজনকে রীতিমতো চিঠি দিয়ে জানাত ‘ডাকাতের দল’। এ ডাকাতির মানে হচ্ছে—যাকে চিঠি দেওয়া হলো, তার বাড়িতে বসবে সাহিত্য আড্ডা ও খাওয়াদাওয়া। ডাকাতের দল বিলুপ্তির পর ১৮৯৭ সালে কলকাতায় একই ধরনের আড্ডা চালু করেছিলেন রবীন্দ্রনাথ ঠাকুর, নাম ‘খামখেয়ালী সভা’। সে আড্ডায় আসতেন প্রমথ চৌধুরী, জগদীশচন্দ্র বসু, দ্বিজেন্দ্রলাল রায়, অতুলপ্রসাদ আর শরৎচন্দ্রের মতো বড় মানুষেরা। বছর দুয়েক পর অবশ্য ওই আড্ডা আর বসেনি। তারও প্রায় ১১৫ বছর পর ঢাকায় আবারও শুরু হয়েছে সেই আড্ডা। গতকাল ছিল ওই আড্ডার বর্ষপূর্তি। সভার মঞ্চে অসংখ্য শব্দে আঁকা ছবি, সেটার নেপথ্যে রবীন্দ্রনাথ। অসংখ্য রবীন্দ্রভক্ত আর আড্ডাবাজে ভরে উঠেছিল বিশ্বসাহিত্য কেন্দ্র মিলনায়তন। আড্ডার যুগ্ম আহ্বায়ক আঁখি সিদ্দিকা বলেন, ‘বিশ্বসাহিত্য কেন্দ্র একটি রবীন্দ্রপাঠচক্র করেছিল। কিন্তু মাত্র ছয় মাসে রবীন্দ্রপাঠ শেষ হওয়ার নয়। আমরা দুই বছরেও পারিনি। অথচ প্রকল্প শেষ হয়ে গিয়েছিল। আমাদের পাঠের তৃষ্ণা ফুরোয়নি। সে জন্য এ খামখেয়ালি আড্ডার আয়োজন। গত বছর সেটি উদ্বোধন করেছিলেন আবদুল্লাহ আবু সায়ীদ।’ শুক্রবার সন্ধ্যায় বিশ্বসাহিত্য কেন্দ্র মিলনায়তনে প্রদীপ জ্বালিয়ে আড্ডা শুরু করেন শিল্পী মুস্তাফা মনোয়ার। তিনি বললেন, ‘আমরা যেন নিজেদের মৌলিকত্বকে বদলে না ফেলি। রবীন্দ্রনাথ থেকে আমাদের নেওয়ার আছে অনেক কিছু। সেগুলো নিয়েই যেন আমরা এগিয়ে যাই।’ প্রধান অতিথি আবদুল্লাহ আবু সায়ীদ বলেন, বাঙালি সংস্কৃতির প্রতীক কিংবা পতাকার নাম রবীন্দ্রনাথ। তবে শুধু রবীন্দ্রনাথ থেকে নয়, সব জায়গা থেকে নিতে জানতে হবে। তাহলেই একটি জাতি ঋদ্ধ হতে পারে। অনুষ্ঠানে আড্ডার এক বছরের আলোচকদের সম্মাননা দেওয়া হয়। অনুষ্ঠান শুরুর আগেই রবীন্দ্রনাথের খামখেয়ালি আড্ডা এবং এই আড্ডার ওপর একটি তথ্যচিত্র বড় পর্দায় দেখানো হয়। আড্ডায় সভার সদস্য ছাড়াও উপস্থিত ছিলেন জয়ন্ত চট্টোপাধ্যায়, শোয়াইব জিবরান, আলপনা চাকমা, আবিদ এ আজাদ, মজিদ মাহমুদ, তপন জ্যোতি বড়ুয়া, কামরুল হাসান মঞ্জু, মোহাম্মদ আজম, পিনাকী ভট্টাচার্য প্রমুখ।	3
মুক্তিযুদ্ধ জাদুঘরে হাতেখড়ি উৎসব মুক্তিযুদ্ধ জাদুঘরে গতকাল শুক্রবার সকালে অনুষ্ঠিত হয় হাতেখড়ি উৎসব। হাতেখড়ি জাতীয় পর্ষদের আয়োজনে উৎসবে গুরুজন হিসেবে উপস্থিত থেকে হাতেখড়ি দেন দেশের বিভিন্ন ক্ষেত্রে প্রতিষ্ঠিত সাংস্কৃতিক ব্যক্তিত্বরা। হাতেখড়ি পর্ষদের সভাপতি কামাল লোহানীর সভাপতিত্বে অনুষ্ঠিত উদ্বোধনী আলোচনায় গুরুজনেরা ছাড়াও বক্তব্য দেন শিল্পী হাশেম খান। অনুষ্ঠানের সঞ্চালনা করেন সংগঠনের যুগ্ম আহ্বায়ক শাহরিয়ার সালাম। উৎসবের শুরুতে দেশব্যাপী নৃশংসতার জন্য বিশেষ করে শিশুদের ওপর হিংস্রতার জন্য নিন্দা জানানো হয়। সাংস্কৃতিক পর্বে লায়লা হাসানের নৃত্য পরিচালনায় নটরাজের শিশুরা ‘চল্ চল্ চল্’ গানের সঙ্গে নৃত্য পরিবেশন করে। পরে গীতিমায়ার ছোট শিশুশিল্পীরা পরিবেশন করে ‘আমরা সবাই রাজা’ গানটি। এ ছাড়া সংগীত ও নৃত্য পরিবেশন করে কেন্দ্রীয় খেলাঘর আসর, অর্চনা একাডেমিসহ বিভিন্ন শিশু সংগঠনের শিশুরা।	3
কচি-কাঁচার মেলার কার্যনির্বাহী পর্ষদ ও ট্রাস্টি বোর্ড গঠন কেন্দ্রীয় কচি-কাঁচার মেলা ২০১৫-১৬ দুই বছরের জন্য কার্যনির্বাহী কমিটির সভাপতি ও সাধারণ সম্পাদক নির্বাচিত হয়েছেন যথাক্রমে খোন্দকার ইব্রাহিম খালেদ ও আলপনা চৌধুরী। সংগঠন থেকে পাঠানো এক সংবাদ বিজ্ঞপ্তিতে জানা গেছে, গতকাল বার্ষিক সাধারণ সভায় প্রবীণ (উপদেষ্টা) পরিষদ, তরুণ (সহযোগী) পরিষদ ও শিশু (কর্মী) পরিষদের ১৫ জন করে মোট ৪৫ জনের নতুন কার্যনির্বাহী পরিষদ ও চার বছর মেয়াদি ট্রাস্টি বোর্ডের নাম ঘোষণা করেন নির্বাচন কমিশনার শামসুল হুদা। প্রবীণ (উপদেষ্টা) পরিষদে আছেন কবি রুবী রহমান, কবি ও স্থপতি রবিউল হুসাইন, দিল মনোয়ারা মনু, সৈয়দ আবুল বারক আলভী প্রমুখ। শিশু আহ্বায়ক সৈয়দা কানিতা মাঈশা।	3
মানবিকতা জাগ্রত করার আহ্বান হিংসা, ধ্বংস ও নাশকতা বন্ধ করে মানবিকতা জাগ্রত হোক—এই প্রত্যাশা জানিয়ে জাতীয় রবীন্দ্রসংগীত সম্মিলন পরিষদ বরিশাল জেলা শাখার ১৫তম দ্বিবার্ষিক সম্মেলন অনুষ্ঠিত হয়েছে। গতকাল শুক্রবার সকাল ১০টায় নগরের অশ্বিনীকুমার চল চত্বরে জাতীয় সংগীত পরিবেশনের পরপরই দিনব্যাপী আয়োজনের উদ্বোধন করেন প্রবীণ সাংস্কৃতিক ব্যক্তিত্ব নাট্যজন নিখিল সেন। উদ্বোধনী অনুষ্ঠানে নিখিল সেন বলেন, ‘হরতাল-অবরোধে পেট্রলবোমা মেরে যেভাবে মানুষ হত্যা করা হচ্ছে, তাতে গোটা জাতি ভয়াবহ সংকটের মধ্যে পড়েছে। এটাকে একাত্তর সালের ভয়বহতার সঙ্গে তুলনা করলেও ভুল হবে না। তখন পাকিস্তানি বাহিনী বাঙালিদের হত্যা করত। এখন স্বাধীন দেশে ক্ষমতাকে কেন্দ্র করে একজন অন্যজনকে আগুন দিয়ে পুড়িয়ে মারছে। এই ভয়বহতা কোনোভাবেই মেনে নেওয়া যায় না। এই অনিশ্চয়তা থেকে মুক্তি পেতে হলে মানুষের মানবিকতা জাগ্রত করতে হবে। রবীন্দ্রসংগীত কেবল অনুশীলন নয়, রবীন্দ্রসংগীত আমাদের দেশপ্রেমিক হতে শিখিয়েছে। তাই এই নাশকতার বিরুদ্ধে প্রতিবাদ করতেও রবীন্দ্রসংগীত ভূমিকা রাখতে পারবে। দেশে শান্তি ফেরাতে সবাইকে ঐক্যবদ্ধ হয়ে প্রতিরোধ গড়ে তুলতে হবে।’ উদ্বোধনী অনুষ্ঠানের পরপর একটি শোভাযাত্রা বের করা হয়। এরপর বেলা ১১টায় অশ্বিনীকুমার হলে অনুষ্ঠিত হয় সম্মেলন। বেলা আড়াইটায় নগরের বিএনডিএন মিলনায়তনে জেলা প্রতিযোগীদের নিয়ে অনুষ্ঠিত হয় প্রতিযোগিতা। কিশোর ও সাধারণ বিভাগে অনুষ্ঠিত প্রতিযোগিতায় বিজয়ীদের সনদ দেওয়া হয়। সন্ধ্যা সাড়ে ছয়টায় অশ্বিনীকুমার হলে অনুষ্ঠিত হয় আলোচনা, গুণীজন সম্মাননা এবং রবীন্দ্রসংগীতের আসর। উদ্বোধনী অনুষ্ঠান, শোভাযাত্রা, রবীন্দ্রসংগীত প্রতিযোগিতা, গুণীজন সম্মাননাসহ রবীন্দ্রসংগীত পরিবেশনের মধ্য দিয়ে দিনব্যাপী আয়োজনে মুগ্ধ হন দর্শক-শ্রোতারা। সন্ধ্যার অনুষ্ঠানের শুরুতে রবীন্দ্রসংগীত পরিবেশন করে জাতীয় পর্যায়ে অনন্য মান, সাধারণ মান, প্রথম মান এবং দ্বিতীয় মান পাওয়া বরিশালের ১২ জন শিল্পীর হাতে সম্মাননা স্মারক তুলে দেওয়া হয়। এরপর গুণীজন সম্মাননা পর্বে সংবর্ধনা জানানো হয় গণসংগীতশিল্পী মুক্তিযোদ্ধা আক্কাস হোসেনকে। জাতীয় রবীন্দ্রসংগীত সম্মিলন পরিষদ বরিশাল জেলা শাখার সভাপতি নজরুল ইসলামের সভাপতিত্বে অনুষ্ঠিত গুণীজন সম্মাননা অনুষ্ঠানে আলোচনা করেন জেলা প্রশাসক মো. শহীদুল আলম, বরিশাল শিক্ষা বোর্ডের চেয়ারম্যান মু. জিয়াউল হক, বরিশাল বিশ্ববিদ্যালয়ের কলা ও মানবিক অনুষদের ডিন মুহম্মদ মুহসিন, সাংস্কৃতিক সংগঠক কাজল ঘোষ, রবীন্দ্রসংগীত সম্মিলন পরিষদ কেন্দ্রীয় প্রতিনিধি রফিক আহম্মেদ, সংগঠনের সাধারণ সম্পাদক দেবদুলাল গুহ প্রমুখ।	3
হরতাল-অবরোধে বিপর্যস্ত বিনোদন ‘হরতালে কেবল চলচ্চিত্রশিল্প নয়, পুরো দেশই ক্ষতিগ্রস্ত হচ্ছে। সবচেয়ে বেশি ক্ষতিগ্রস্ত হচ্ছে সাধারণ মানুষ। পুরো দেশের বাইরে কিন্তু বাংলাদেশের চলচ্চিত্রশিল্প নয়,’ বলছিলেন বাংলাদেশের শীর্ষ নায়ক ও বাংলাদেশ চলচ্চিত্র শিল্পী সমিতির সভাপতি শাকিব খান। একই রকম উৎকণ্ঠার কথা জানালেন চিত্রনায়িকা নিপুণ। তিনি বললেন, ‘দেশের যে অবস্থা চলছে, ইদানীং বাসা থেকে বের হতেই ভয় লাগে। জীবন বাঁচানোটাই এখন বড় ব্যাপার হয়ে দাঁড়িয়েছে। চলচ্চিত্রে যাঁরা বিনিয়োগ করতেন, তাঁরা সেখান থেকে পিছু হটতে বাধ্য হচ্ছেন। এতে আমরা যারা ছবিতে অভিনয় করাটাকে পেশা হিসেবে নিয়েছি, তারা অর্থনৈতিকভাবে মারাত্মক ক্ষতির সম্মুখীন হচ্ছি।’ টানা হরতাল-অবরোধে কেবল চলচ্চিত্রজগৎ নয়, শঙ্কায় পড়েছেন সংগীত তারকারাও। গান নিয়ে গায়ক-গায়িকাদের ব্যস্ততা সারা বছরই থাকে। ডিসেম্বর থেকে এপ্রিল পর্যন্ত এই ব্যস্ততার পাল্লা ঊর্ধ্বমুখী থাকে। বলা যায়, এই সময়টায় শিল্পীদের দম ফেলার সময়টুকুও থাকে না। অথচ এই বছর সেই চিত্রটা একেবারে ভিন্ন। একের পর এক কনসার্ট বাতিল করতে বাধ্য হচ্ছেন শিল্পীরা। গত মাসে ছোট-বড় ১৩টি কনসার্ট বাতিল করে দিয়েছেন কুমার বিশ্বজিৎ। তিনি বললেন, ‘মানুষের প্রয়োজনীয় চাহিদা পূরণের পরই কিন্তু বিনোদনের ব্যাপারটি আসে। যেখানে আমাদের দেশে এখন মানুষের স্বাভাবিক জীবন বিপন্ন হতে চলছে, সেখানে বিনোদন তো পরের ব্যাপার।’ ৩৩ বছর ধরে সংগীতের সঙ্গেই আছেন কুমার বিশ্বজিৎ। শ্রোতাদের কাছ থেকে ভালোবাসা আদায়ের পাশাপাশি এটা জীবিকা উপার্জনের একমাত্র অবলম্বন। কুমার বিশ্বজিৎ বললেন, ‘শিল্পের প্রতি ভালো লাগা থেকেই গানের জগতে আসা। এই সংগীতের প্রতি ভালোবাসার কারণে অন্য কোনো কিছুর দিকে ফিরেও তাকাইনি। দেশের শিল্প-সংস্কৃতি এবং দেশের প্রতি ভালোবাসার কারণে অন্য কোনো দেশে সুযোগ-সুবিধা থাকা সত্ত্বেও স্থায়ী হওয়ার স্বপ্ন দেখিনি।’ বাংলাদেশের অন্যতম শীর্ষ ব্যান্ড দল মাইলস। গত জানুয়ারিতে ১১টি কনসার্টে পারফর্ম করার কথা ছিল এই ব্যান্ডটির। কিন্তু রাজনৈতিক অস্থিরতায় একটি কনসার্টেও পারফর্ম করা হয়নি তাদের। এ নিয়ে বেশ হতাশা আর ক্ষোভ নিয়ে শাফিন আহমেদ বললেন, ‘সামনে ভালোবাসা দিবস উপলক্ষে যেখানে ওপেন এয়ার কনসার্ট নিয়ে আয়োজকদের ব্যস্ততার শেষ থাকে না, সেখানে এখন পর্যন্ত কেউই কোনো অনুষ্ঠান করার পরিকল্পনা করারও সাহস পাচ্ছে না। আমরা প্রচণ্ডভাবে ক্ষতিগ্রস্ত হচ্ছি। ঘরে বন্দী হয়ে থাকতে বাধ্য হচ্ছি। এই সময়টায় স্টুডিওতে বসে নতুন কিছু সৃষ্টির চেষ্টা করলেও মানসিক অশান্তির কারণে সেটাও ঠিকভাবে হচ্ছে না।’ মম টেলিভিশন ও সিনেমার ব্যস্ত অভিনেত্রী। তিনি বললেন, ‘ঢাকার বাইরের শুটিং পুরোপুরিভাবে বাদ দিতে হচ্ছে। আর ঢাকার মধ্যে যেসব শুটিং করছি, সেগুলো আবার বাড়তি চাপ ও আতঙ্কের মধ্যে করতে হচ্ছে।’ শেষটা হতে পারে শাকিব খানের মন্তব্য দিয়ে। তাঁর মন্তব্যের শেষটা এ রকম, ‘বাসা থেকে বের হওয়ার পরপরই একধরনের অজানা আতঙ্কে থাকতে হয়। স্বাধীন দেশে যদি এ ধরনের আতঙ্কে পথ চলতে হয়, এর চেয়ে লজ্জার আর কিছুই হতে পারে না। হরতাল আর অবরোধের নামে যারা মানুষ পুড়িয়ে মারছে, তাদের বিরুদ্ধে শক্ত ব্যবস্থা নিতে হবে।’ স্বয়ং শাকিব খানের কণ্ঠেই যখন এই উদ্বেগ, তখন পুরো বিনোদনশিল্পের অবস্থাই যে নাজুক, সেটা সহজেই অনুমান করা যায়।	3
উদ্বাস্তু শিবিরে ‘সীমান্তরেখা’ চলচ্চিত্র পরিচালক তানভীর মোকাম্মেল তৈরি করছেন ’৪৭ সালের দেশভাগ নিয়ে সীমান্তরেখা নামে একটি প্রামাণ্যচিত্র। দুই ঘণ্টার প্রামাণ্যচিত্রে ’৪৭-এর বাংলা ভাগের রাজনৈতিক, অর্থনৈতিক, সামাজিক ও সাংস্কৃতিক তাত্পর্য তুলে ধরা হবে। এ পর্যন্ত ছবির প্রায় ৭০ ভাগ কাজ শেষ হয়েছে। সীমান্তরেখার প্রযোজনা প্রতিষ্ঠান কিনো-আই ফিল্মসের পক্ষ থেকে জানানো হয়েছে, এ বছরের জুন মাসে শেষ হবে ছবিটির কাজ। সীমান্তরেখার দৃশ্যধারণ হয়েছে বাংলাদেশ ও ভারতের বিভিন্ন স্থানে। বাংলাদেশের ঢাকা, রাজশাহী, নাটোর, বগুড়া, বরিশাল, খুলনা, যশোরসহ সীমান্তবর্তী বিভিন্ন এলাকায় এর শুটিং হয়েছে। ভারতের কলকাতা, নদীয়া, মুর্শিদাবাদ, শিলিগুড়ি, জলপাইগুড়ি, ত্রিপুরার আগরতলা, আসামের করিমগঞ্জ, শিলচর ও ধুবড়ীতেও দৃশ্য ধারণ করা হয়েছে এ প্রামাণ্যচিত্রের। ভারতে শুটিংয়ের এক বড় অংশজুড়ে ছিল রানাঘাটের কুপার্স উদ্বাস্তু শিবির, ধুবুলিয়া উদ্বাস্তু শিবির, উত্তরপাড়ার ভদ্রকালী ক্যাম্প ও হাবড়ার উদ্বাস্তু শিবির। এ ছাড়া ছত্তিশগড়ের দণ্ডকারণ্য উদ্বাস্তু ক্যাম্পেও শুটিং হয়েছে সীমান্তরেখার।	3
যুক্তরাষ্ট্রের চলচ্চিত্র উৎসবে প্রাচী যুক্তরাষ্ট্রের মিয়ামিতে প্রথমবারের মতো বসছে ‘ওয়াইডস্ক্রিন ফিল্ম অ্যান্ড মিউজিক ভিডিও ফেস্টিভ্যাল’। সেখানে আমন্ত্রিত হয়েছেন অভিনেত্রী রোকেয়া প্রাচী। উৎসবে আশরাফ শিশির পরিচালিত গাড়িওয়ালা চলচ্চিত্রের জন্য পেয়েছেন সেরা অভিনেত্রীর মনোনয়নও। ২৭ ফেব্রুয়ারি থেকে আগামী ৩ মার্চ পর্যন্ত উৎসবটি চলবে। উৎসব শুরুর দিন থেকেই এতে অংশ নেওয়ার কথা রয়েছে রোকেয়া প্রাচীর। এ প্রসঙ্গে তিনি বলেন, ‘এটা আমার জন্য অনেক আনন্দের খবর। গাড়িওয়ালা চলচ্চিত্রটি এর আগেও বেশ কয়েকটি উত্সবে অংশ নিয়ে সাফল্য পেয়েছে। এবারও আমরা আশাবাদী।’	3
গৃহবন্দী বিপাশা গত জানুয়ারিতে মুক্তি পেয়েছে বিপাশা বসুর ছবি অ্যালোন। বক্স অফিস বলছে, দর্শকের সাড়া মন্দ নয়। আর এমন সময় কিনা বিপাশা গৃহবন্দী সময় কাটাচ্ছেন! জানা গেছে, চিকিৎসকের পরামর্শ অনুযায়ী কিছুদিন ঘরেই থাকতে হচ্ছে এই তারকাকে। বেশ কয়েক মাস ধরে চোখের সমস্যায় ভুগছিলেন বিপাশা। চশমা কিংবা লেন্স ব্যবহার করার পরামর্শ খুব একটা আমলে নেননি। অবস্থার অবনতি হওয়ায় বাধ্য হয়েই তাঁকে অস্ত্রোপচার করাতে হলো। চিকিত্সক আপাতত সূর্যের আলো এড়িয়ে চলার পরামর্শ দিয়েছেন। সাফল্যের আলো তাই ঘরে বসেই উপভোগ করতে হচ্ছে বিপাশাকে। ডেইলি ভাস্কর	3
ইমরানের ‘ঐশী এক্সপ্রেস’ সেরাকণ্ঠ তারকা ইমরান মাহমুদুলের সুর ও সংগীতে বাজারে এসেছে নতুন অ্যালবাম। নাম ঐশী এক্সপ্রেস। অ্যালবামটির সব কটা গানে কণ্ঠ দিয়েছেন ঐশী। ঐশীর এটি প্রথম একক অ্যালবাম। লেজার ভিশনের ব্যানারে ৭ ফেব্রুয়ারি মুক্তি পেয়েছে অ্যালবামটি। ইমরান জানান, বৈচিত্র্যময় গান নিয়ে অ্যালবামটি সাজানো হয়েছে। তিনি বলেন, ‘১০টি গান রয়েছে অ্যালবামটিতে। ঐশীর কণ্ঠ ভালো। শ্রোতাদের কাছে গানগুলো ভালো লাগবে।’ এর আগে হৃদয় মিক্সড-৩সহ একাধিক অ্যালবামে গান করলেও এবারই প্রথম একক অ্যালবামে গান গাইলেন ঐশী। অ্যালবামটি নিয়ে ঐশী বলেন, ‘অ্যালবামটিতে সেরা কাজ দেওয়ার চেষ্টা করেছি আমি।’ অ্যালবামের গানগুলো লিখেছেন রবিউল ইসলাম। ঐশী জানান, অ্যালবামটির ‘তুমি চোখ মেলে তাকালে’ গানটির মিউজিক ভিডিও তৈরি হয়েছে।	3
আজ দেখতে পারেন ধারাবাহিক লেক ড্রাইভ লেনের দৃশ্য। এনটিভিতে রাত সোয়া ৮টায় প্রচারিত হবে ধারাবাহিক নাটক ক্ষণিকালয় রাত ৮টা ৪০ মিনিটে মাছরাঙা টেলিভিশনে চলচ্চিত্র এটিএন বাংলা সকাল ১০-৩৫ তুমি বড় ভাগ্যবতী। এনটিভি সকাল ৮-৪৫ বর্ষা বাদল (শাকিল খান, পপি)। আরটিভি দুপুর ১২-৩৫ প্রেমের সমাধি। দেশ টিভি সকাল ৮-০০ শঙ্খমালা। বৈশাখী টিভি সকাল ১০-৫০ ক্রিমিনাল। জলসা মুভিজ বেলা ১১-৫০ বলো না তুমি আমার (দেব, কোয়েল)। ৬-৩০ চিরদিনই তুমি যে আমার (রাহুল, প্রিয়াঙ্কা)। ৯-৩০ নাটের গুরু (জিৎ, কোয়েল, রঞ্জিত মল্লিক)। জি সিনেমা বেলা ১১-৩০ ফুলবনে অঙ্গারে (রাজ কুমার, মালা সিনহা)। ৫-৩৮ রাজা নটবরলাল (এমরান হাশমি, হুমাইমা)। ৮-৩০ চেন্নাই ভার্সেস চায়না (সূর্য, শ্রুতি হাসান)। সেট ম্যাক্স সকাল ১০-৩০ হার দিল জো পেয়ার করেগা (সালমান খান, প্রীতি জিনতা, রানী মুখার্জি)। ১-৩০ করন অর্জুন (সালমান খান, শাহরুখ খান, কাজল)। স্টার মুভিজ বেলা ২-০০ দ্য গ্লাস হাউস (ডায়ানে লেন, লিলি সোবিয়েস্কি)। ৬-৩০ গ্ল্যাডিয়েটর (রাসেল ক্রো, জোকিন ফিনিক্স)। ৯-৩০ টু ফাস্ট টু ফিউরিয়াস (পল ওয়াকার, ইভা মেন্ডেস)। ১১-৩০ ওয়ান্টেড (অ্যাঞ্জেলিনা জোলি)। এইচবিও সকাল ৯-২৯ দ্য লর্ড অব দ্য রিংস: দ্য রিটার্ন অব দ্য কিং (শন বিন, অরল্যান্ডো ব্লুম, কেট ব্ল্যানচেট)। ৫-৫৮ গ্র্যাভিটি (জর্জ ক্লুনি, স্যান্ড্রা বুলক)। ৭-৩৬ এয়ন ফ্লাক্স (শার্লিজ থেরন)। ৯-৩০ ট্রান্সফর্মারস: রিভেঞ্জ অব দ্য ফলেন (শিয়া লেবাফ, মেগান ফক্স)।	3
abc ‘সত্য বা রহস্য কাহিনি নিয়ে’ কুয়াশা কথাবন্ধু শারমীনের সঙ্গে রাত ১১.২০ থেকে ২.০০ মি. নুডুলস মিউজিক ডিসকো রাত ৮.১০ থেকে ৮.৩০	3
শহীদ মিনারে একুশের অনুষ্ঠান ‘বুকের খুনে যুদ্ধ জারি, অমর একুশে ফেব্রুয়ারি’ স্লোগান সামনে রেখে সম্মিলিত সাংস্কৃতিক জোট আয়োজন করেছে ১৪ দিনব্যাপী একুশের অনুষ্ঠান। গতকাল বিকেলে এ আয়োজনের উদ্বোধনী অনুষ্ঠান শুরু হয় শহীদ মিনারে ফুল দিয়ে। এ সময় বাংলাদেশ গণসংগীত সমন্বয় পরিষদের শিল্পীরা জাতীয় সংগীত ও একুশের গান পরিবেশন করেন। এরপর শুরু হয় আলোচনা অনুষ্ঠান। সম্মিলিত সাংস্কৃতিক জোটের পক্ষ থেকে স্বাগত বক্তব্য দেন এর সাধারণ সম্পাদক হাসান আরিফ। এরপর এক এক করে বক্তব্য দেন বাংলাদেশ পথনাটক পরিষদের সাধারণ সম্পাদক মিজানুর রহমান, গণসংগীত সমন্বয় পরিষদের সভাপতি ফকির আলমগীর, গ্রুপ থিয়েটার ফেডারেশনের সভাপতি লিয়াকত আলী, জাতীয় কবিতা পরিষদের সভাপতি মুহম্মদ সামাদ ও জোটের সাবেক সভাপতি নাসির উদ্দীন ইউসুফ। তাঁরা চলমান রাজনৈতিক অস্থিরতা, ‘নাশকতা’ ও ‘সন্ত্রাস’-এর বিরুদ্ধে কঠোর পদক্ষেপ নিতে সরকারের প্রতি আহ্বান জানান। এরপর পুরো আয়োজনের উদ্বোধন করেন ভাষাসংগ্রামী আহমদ রফিক। তিনি বলেন, ‘২৩ বছর বয়সে আন্দোলনে গিয়েছিলাম। আজ ৮৩ বছরে এসে যে বাংলাদেশ দেখছি, সেটা আদৌ প্রত্যাশিত ছিল না। আন্দোলনের নামে এখন নাশকতা ও সন্ত্রাস চলছে। আর সরকারও যেন দ্বিধায় ভুগছে।’ যুদ্ধাপরাধীদের বিচারের রায় কেন বাস্তবায়ন হচ্ছে না, সে প্রশ্নও তিনি তোলেন। দ্বিতীয় পর্বে শুরু হয় সাংস্কৃতিক অনুষ্ঠান। নৃত্য সংগঠন স্পন্দনের শিল্পীরা ‘বর্ণমালা, ও প্রিয় বর্ণমালা’ গানের সঙ্গে পরিবেশন করেন দলীয় নাচ। স্বরচিত্র আবৃত্তি চর্চা ও বিকাশ কেন্দ্রের শিল্পীরা পরিবেশন করেন দলগত কবিতা আবৃত্তি ‘আর কত রক্তের দরকার হবে?’। সংগীতশিল্পী মহিউজ্জামান চৌধুরী গাইলেন দুটি গান—ভূপেন হাজারিকার ‘মানুষ মানুষের জন্যে’ ও জিল্লুর রহমান সিদ্দিকীর ‘এসো বাংলার মাটির ভাষার ছেলেরা’। সবশেষে টিএসসির পদাতিক নাট্য সংসদের শিল্পীরা পরিবেশন করলেন পথনাটক তাহাদের কথা। নাটকে উঠে আসে শ্রমিকদের জীবনের কথা। গতকাল থেকে শুরু হওয়া এ আয়োজন ১৭ ফেব্রুয়ারি পর্যন্ত চলবে কেন্দ্রীয় শহীদ মিনারে আর ১৮ থেকে ২১ ফেব্রুয়ারি পর্যন্ত চলবে ধানমন্ডির রবীন্দ্রসরোবরে। অনুষ্ঠানমালায় থাকছে একক ও দলগত পরিবেশনায় গান, নাচ, আবৃত্তি ও অভিনয়। প্রতিদিন বিকেল সাড়ে চারটা থেকে চলবে অনুষ্ঠান।	3
‘দ্য প্যারাডক্সিক্যাল নাও’ বেঙ্গল গ্যালারি অব ফাইন আর্টসের আয়োজনে গত শনিবার থেকে শিল্পী ফিরোজ মাহমুদ, আনিসুজ্জামান সোহেল ও ইয়াসমিন জাহান নূপুরের ‘দ্য প্যারাডক্সিক্যাল নাও’ শীর্ষক দলবদ্ধ শিল্পকলা প্রদর্শনী শুরু হয়েছে। শনিবার সন্ধ্যায় ধানমন্ডির বেঙ্গল শিল্পালয়ে ষোল দিনব্যাপী এ প্রদর্শনীর উদ্বোধন করেন শিল্প-সমালোচক অধ্যাপক সৈয়দ মনজুরুল ইসলাম। বিশেষ অতিথি ছিলেন শিল্পী অধ্যাপক নিসার হোসেন। অনুষ্ঠানে আরও বক্তব্য রাখেন বেঙ্গল ফাউন্ডেশনের মহাপরিচালক লুভা নাহিদ চৌধুরী ও অংশগ্রহণকারী শিল্পীরা। প্রদর্শনীতে তিন শিল্পীর ২৬টি ড্রয়িং এবং ১০টি স্থাপনাকর্মসহ মোট শিল্পকর্মের সংখ্যা ৩৬টি। প্রদর্শনী ২২ ফেব্রুয়ারি পর্যন্ত চলবে।	3
চলছে সাংস্কৃতিক উৎসব শহীদ দিবস ও আন্তর্জাতিক মাতৃভাষা দিবস উপলক্ষে বাংলাদেশ শিল্পকলা একাডেমীর আয়োজনে এবং বাংলাদেশ গ্রুপ থিয়েটার ফেডারেশন ও বাংলাদেশ পথনাটক পরিষদের সহযোগিতায় ফেব্রুয়ারির প্রথম দিন থেকে চলছে মাসব্যাপী সাংস্কৃতিক উৎসব। গতকাল সুলতানা হায়দারের নৃত্য পরিচালনায় সুকন্যা নৃত্যগোষ্ঠীর পরিবেশনায় নাচ, এইচ আর অনিকের লেখা ও নির্দেশনায় চন্দ্রকলা থিয়েটারের পরিবেশনায় পথনাটক আজব বাক্স এবং মাহবুল লিলেনের রচনা, ইশরাত নিশাতের নির্দেশনায় এবং দেশ নাটক-এর পরিবেশনায় মঞ্চস্থ হয় নাটক অরক্ষিতা।	3
বসন্ত কি লেগেছে মনে? আমি একটু প্রকৃতিপ্রেমী নুসরাত ফারিয়া আমার ঘরের সঙ্গে একটা বারান্দা আছে। সেখান থেকে আকাশ আর সবুজ—দুই-ই দেখা যায়। গাছের সবুজ পাতা দেখে আর নতুন বাতাস গায়ে লাগলেই বুঝি বসন্ত এসেছে। আমি এমনিতেই একটু প্রকৃতিপ্রেমী; তাই মনে হয় সহজেই বুঝতে পারি। আর জীবনে ২০টি বসন্ত পেরিয়ে এসেছি, কিন্তু...। বাকিটা নাই-বা বললাম। বসন্ত আমার সঙ্গেই থাকে ইমন এবার আমার জীবনে সত্যি সত্যি বসন্ত লেগেছে। কারণ, যে কাজে হাত দিচ্ছি, সেখানেই ইতিবাচক সাড়া পাচ্ছি। আর নিজের কথা যদি বলেন, আমি সব সময় প্রেমের মধ্যেই থাকি। তাই বসন্তও আমার সঙ্গেই থাকে। বসন্তে নতুন করে প্রেমে পড়েছি অমৃতা খান বসন্ত এলেই আমার মন ভালো হয়ে যায়। সত্যি কথা হলো, আমার ওপর বসন্ত ভর করে। একটা গোপন কথা বলে রাখি, এই বসন্তে নতুন করে প্রেমে পড়েছি আমি। কিন্তু কার প্রেমে পড়েছি, এটা বলা যাবে না। প্রেম প্রেম ভাবটা আরও বাড়ে আফরান নিশো শীত চলে যাওয়ার পরই পরিবর্তনটা টের পাওয়া যায়। এ তো গেল প্রকৃতির ব্যাপার। আর আমার মনের ব্যাপার হলো, আমি সব সময় বসন্তের মধ্যেই থাকি। আমি প্রেমিক মানুষ। তাই বসন্ত সারা বছর লেগে থাকে। পয়লা ফাল্গুনের পরের দিন ভালোবাসা দিবস হওয়ায় সেই প্রেম প্রেম ভাবটা আরও বাড়ে। ‘তার’ সঙ্গে প্রথম বসন্ত! টয়া বসন্ত শুরুর আগে থেকেই আমার প্রেম শুরু হয়েছে। তাতেই বুঝেছি, আমার বসন্ত এসে গেছে। মজার খবর হলো, এবারই ‘তার’ সঙ্গে আমি প্রথম বসন্ত উদ্‌যাপন করব। আশা করছি, অন্য রকমভাবে কাটবে। প্রাথমিক পরিকল্পনা, কাল বিকেলে ওর সঙ্গে ঘুরতে বের হব। বাকিটা গোপন থাকুক। গ্রন্থনা: হাবিবুল্লাহ সিদ্দিক	3
দুই দিবসে দুই কনসার্ট পয়লা ফাল্গুন আর ভালোবাসা দিবসে দুটি কনসার্ট হবে। কনসার্ট দুটির আয়োজন করা হয়েছে বনানী কামাল আতাতুর্ক অ্যাভিনিউয়ের রাজউক মাঠে। শুরু হবে বিকেল চারটায়। তেহারি অন হুইলস আর হেলদি বাস্কেটের সঙ্গে কনসার্টের আয়োজন করেছে সিগন্যাল ইভেন্টস। পয়লা ফাল্গুনে ‘গ্লিমস অব ফাগুন’ শিরোনামের কনসার্টে গান করবেন লাকী আখান্দ্, অর্ণব, তাহসান, এলিটা আর ব্যান্ড সোলস ও শূন্য। সঞ্চালনা করবেন আলিফ আলাউদ্দিন, সামিয়া আফরিন, ফারশিদ ও মেহরাব। ১৪ ফেব্রুয়ারি ভালোবাসা দিবসের কনসার্টের শিরোনাম ‘লাভ মি ডু’। এই কনসার্টে গান করবে মাইলস, অর্থহীন, ফুয়াদ অ্যান্ড ফ্রেন্ডস, আর্ক, ফোরটিনথ ফ্লোর ও মেহরাব। সঞ্চালনা করবেন তানিয়া হোসাইন, সামিয়া আফরিন, আলিফ চৌধুরী ও মেহরাব। দুদিনই কৌতুক শোনাবেন সোলায়মান সুখন।	3
চ্যানেলে চ্যানেলে ফাল্গুন গানের অনুষ্ঠান ‘ইচ্ছে গানের দুপুর’-এ গাইবেন কনা। মাছরাঙা টেলিভিশনে বেলা আড়াইটায় এশিয়ান টিভিতে রাত ১০টায় দেখানো হবে বিশেষ অনুষ্ঠান ‘সেদিন দুজনে’। অতিথি মুরাদ পারভেজ ও সোহানা সাবা চট্টগ্রাম চারুকলা ইনস্টিটিউট প্রাঙ্গণের বসন্ত উত্সব সরাসরি দেখাবে দেশ টিভি সকাল আটটা থেকে ভালোবাসায় অন্ধ নাটকে মম ও মিলন। এটিএন বাংলায় রাত ১১টায় নাটক অপেক্ষার ফটোগ্রাফি-তে আফরান নিশো ও মেহ্জাবীন। এনটিভিতে বেলা আড়াইটায় অপূর্ব থাকছেন আবার পাঁচ বছর পর নাটকে। প্রচারিত হবে চ্যানেল নাইনে রাত সাড়ে নয়টায় 	3
চলচ্চিত্র এটিএন বাংলা বেলা ৩-১০ বধূ তুমি কার (শাবনূর, রিয়াজ)। একুশে টিভি বেলা ১১-৩০ দজ্জাল শাশুড়ি। আরটিভি বেলা ২-১৫ ও প্রিয়া তুমি কোথায় (শাকিব খান, রিয়াজ, শাবনূর)। চ্যানেল নাইন সকাল ৯-০০ আনন্দ অশ্রু (সালমান শাহ, শাবনূর)। ডিডি বাংলা বেলা ১১-৩০ কাকা নাম্বার ওয়ান (রঞ্জিত মল্লিক, ঋতুপর্ণা, সম্রাট, বিপ্লব)। ইটিভি বাংলা বেলা ২-৩০ পিতৃঋণ (চিরঞ্জিত, দেবশ্রী রায়)। জলসা মুভিজ বেলা ১১-০৫ বন্ধন (জিৎ, কোয়েল মল্লিক, ভিক্টর ব্যানার্জি)। ২-১৫ জন্মদাতা (রচনা, যিশু, রাজ্জাক, রঞ্জিত মল্লিক)। ৫-৫০ গুরু (মিঠুন, তাপস পাল, যিশু, রচনা)। ৯-৩০ পরান যায় জ্বলিয়ারে (দেব, শুভশ্রী)। জি সিনেমা বেলা ১১-১৫ শিবা দ্য সুপার হিরো (বিক্রম, শ্রিয়া সরন)। ২-১৭ পেয়ার তো হোনা হি থা (অজয় দেবগন, কাজল)। ৫-৩৭ গোপী কিষান (সুনিল শেঠি, কারিশমা কাপুর, শিল্পা শেঠি)। ৮-৩০ আব তুমহারে হাওয়ালে ওয়াতন সাথিয়োঁ (অমিতাভ বচ্চন, অক্ষয় কুমার, ববি দেওল)। 	3
ঘুরে আসুন সোনাই মাধব পথনাটক নাট্যদল: লোক নাট্যদল (বনানী) সময়: সন্ধ্যা সাড়ে ছয়টা স্থান: সোহরাওয়ার্দী উদ্যান, মুক্তমঞ্চ  বিষবৃক্ষ পথনাটক নাট্যদল: জাগরণী থিয়েটার সময়: বিকেল সাড়ে চারটা স্থান: সোহরাওয়ার্দী উদ্যান, মুক্তমঞ্চ ছায়ানটের বার্ষিক লোকসংগীতানুষ্ঠান সময়: সন্ধ্যা সাড়ে ছয়টা স্থান: ছায়ানট মিলনায়তন, ছায়ানট সংস্কৃতি-ভবন, বাড়ি ৭২, সড়ক ১৫/এ, ধানমন্ডি,ঢাকা। দ্য প্যারাডক্সিক্যাল নাউ দলবদ্ধ শিল্পকর্ম প্রদর্শনী চলবে ২২ ফেব্রুয়ারি পর্যন্ত সময়: প্রতিদিন দুপুর ১২টা থেকে রাত আটটা স্থান: বেঙ্গল গ্যালারি অব ফাইন আর্টস, বাড়ি ৪২, সড়ক ১৬ (নতুন), শেখ কামাল সরণি, ধানমন্ডি, ঢাকা। লাইট, ডার্ক, স্পেস মোহাম্মদ টোকনের একক চিত্র প্রদর্শনী চলবে ২১ ফেব্রুয়ারি পর্যন্ত সময়: দুপুর ১২টা থেকে রাত আটটা স্থান: বেঙ্গল আর্ট লাউঞ্জ, ৬০ গুলশান অ্যাভিনিউ, সড়ক ১৩১, গুলশান, ঢাকা। মাটির মেলা কারু ও হস্তশিল্প প্রতিষ্ঠান ‘যাত্রা’র আয়োজনে মেলা চলবে ১৪ ফেব্রুয়ারি পর্যন্ত সময়: সকাল ১০টা থেকে রাত ১০টা স্থান: যাত্রাবিরতি, ৬০ কামাল আতাতুর্ক অ্যাভিনিউ, ঢাকা। অনুভূত আলো আঁধার দলীয় চিত্রকর্ম প্রদর্শনী চলবে ২৩ ফেব্রুয়ারি পর্যন্ত সময়: সকাল নয়টা থেকে দুপুর ১২টা এবং বিকেল পাঁচটা থেকে রাত আটটা। স্থান: লা গ্যালারি, আলিয়ঁস ফ্রঁসেজ, ২৬ মিরপুর রোড, ধানমন্ডি, ঢাকা।	3
abc আজকের আয়োজন অন দ্য রান সকাল ৭টা ৩০ থেকে ১১টা হিট হটে: ‘হাওয়া বদল’ বেলা ২টা থেকে ৫টা মেনটস বাত্তি জ্বালাও রাত ১১টা ২০ থেকে ২টা	3
গণায়নের চার দশক পূর্তি চট্টগ্রাম নগরের শিল্পকলা একাডেমী প্রাঙ্গণে বসল নাট্যকর্মীদের মিলনমেলা। উপলক্ষ: গণায়ন নাট্য সম্প্রদায়ের ৪০ বছর পূর্তি উৎসব। গতকাল বৃহস্পতিবার সন্ধ্যায় মুক্তমঞ্চে শুরু হয় সংগঠনটির নয় দিনব্যাপী এই নাট্যোৎসব। ১৯৭৫ থেকে ২০১৫। সময়ের চাকায় পাড়ি দেওয়া দীর্ঘ পথ। সেই চাকাই যেন শোভা পাচ্ছে শিরীষগাছের তলায়। চাকা দিয়ে বানানো ৪০ বছরের এই স্মারক নজর কাড়ছে দর্শকদের। ছিল গণায়ন প্রযোজিত উল্লেখযোগ্য নাটকের ফেস্টুন। কোথাও বাঁশের বেড়ায় গুঁজে দেওয়া হয়েছে মানুষের মুখোশ, কোথাও উড়ন্ত পাখির অবয়ব। অনুষ্ঠানের উদ্বোধক নাট্যজন রামেন্দু মজুমদার। প্রধান অতিথি সংস্কৃতিসচিব রণজিৎ কুমার বিশ্বাস। বিশেষ অতিথি ভারতীয় সহকারী হাইকমিশনার সোমনাথ হালদার ও বাংলাদেশ গ্রুপ থিয়েটার ফেডারেশনের সাধারণ সম্পাদক আকতারুজ্জামান। সভাপতি উৎসব উদ্যাপন পরিষদের আহ্বায়ক সাহাবুদ্দিন আহমদ। স্বাগত বক্তব্য দেন চট্টগ্রাম বিশ্ববিদ্যালয়ের নাট্যকলা বিভাগের শিক্ষক কুন্তল বড়ুয়া। অনুষ্ঠানে সম্মাননা জানানো হয় সংগঠনের প্রতিষ্ঠাতা সদস্য দেবব্রত দেওয়ানজী, রণজিৎ রক্ষিত, স্বপন আচার্য, মনতোষ ধর, অভীক ওসমান, শান্তনু বিশ্বাস ও সনজীব বড়ুয়াকে। আলোচনা পর্ব শেষে গান করেন শিল্পী সন্দীপন। উদ্বোধক রামেন্দু মজুমদার বলেন, ‘এভাবে মানুষগুলোকে পুড়িয়ে মারা হচ্ছে। আমরা এর থেকে পরিত্রাণ চাই। এতে আমাদের সংস্কৃতিকর্মীদেরও ভূমিকা আছে। আমরা আমাদের সুন্দরের সংস্কৃতি দিয়ে সন্ত্রাসকে জয় করতে চাই।’ গণায়ন নাট্য সম্প্রদায় দলের প্রধান ম. সাইফুল আলম চৌধুরী ছিলেন হাসপাতালে। চিকিৎসকদের কাছ থেকে অনুমতি নিয়ে তিনিও চলে এসেছিলেন অনুষ্ঠানস্থলে।	3
আখতারুজ্জামান ইলিয়াস কথাসাহিত্য পুরস্কার কথাসাহিত্যিক আখতারুজ্জামান ইলিয়াসের ৭২তম জন্মবার্ষিকী উপলক্ষে গতকাল বিকেলে ঢাকা বিশ্ববিদ্যালয়ের আর সি মজুমদার মিলনায়তনে দেওয়া হয় ‘আখতারুজ্জামান ইলিয়াস কথাসাহিত্য পুরস্কার’। গত বছর প্রথমা প্রকাশন থেকে প্রকাশিত ময়ূর সিংহাসন উপন্যাসের জন্য শাহীন আখতার এ পুরস্কারটি পান। পুরস্কার হিসেবে তিনি পেয়েছেন একটি সম্মাননা স্মারক ও ৫০ হাজার টাকা। ২০১১ সাল থেকে প্রবর্তিত এ পুরস্কার বাঙলার পাঠশালা সংগঠনের পক্ষ থেকে চতুর্থবারের মতো দেওয়া হলো। হাসান আজিজুল হকের নেতৃত্বে পুরস্কার প্রদান কমিটিতে ছিলেন খালিকুজ্জামান ইলিয়াস, হরিশঙ্কর জলদাস, মাজহারুল ইসলাম, আহমেদ জাবেদ ও আদিলুর রহমান। সভাপতির বক্তব্যে কামাল লোহানী বলেন, ‘ইলিয়াসের সাহিত্য পাঠ করলে মানুষ সঠিক দিশা পাবে। রাজনীতি, ইতিহাস, লোকদর্শনকে ধারণ করতেন বলে তাঁর লেখা অন্যদের চেয়ে আলাদা হয়ে ওঠে।’ গতকালের অনুষ্ঠানে আরও বক্তব্য দেন কথাসাহিত্যিক শওকত আলী, অর্থনীতিবিদ অধ্যাপক এম এম আকাশ, অধ্যাপক আনু মুহাম্মদ, ঢাকা বিশ্ববিদ্যালয়ের শিক্ষক মোহাম্মদ আজম ও আখতারুজ্জামান ইলিয়াসের ভাই অধ্যাপক খালিকুজ্জামান ইলিয়াস। অপর ভাই নূরুজ্জামান ইলিয়াস পুরস্কারের অভিজ্ঞানপত্র পাঠ করেন।	3
ভালোবাসার উড়ো চিঠি  কিছু কথা না বলাই থেকে যায়। বলি বলি করেও বলা হয়ে ওঠে না। সেই না–বলা কথাগুলো প্রিয় মানুষের জন্য তারকারা লিখেছেন উড়ো চিঠিতে। সেই উড়ো চিঠির কিছু অংশই ফাঁস করে দেওয়া হলো সারা যাকের, অভিনেত্রী আমাদের সময় তো ঘটা করে ভালোবাসা দিবস পালন করা হয়নি। এ জন্য মুখ ফুটে হয়তো কিছু বলাও হয়নি। আজ বলি—তুমি যেমন আছো, তেমনই যেন থাকো সারা জীবন। হৃদয় খান, সংগীতশিল্পী আমি তো তোমাকে সব সময়ই ‘আই লাভ ইউ’ বলি, আজ না–হয় অন্য কিছু বলব। আজ যখন একসঙ্গে ডিনার করব, তখনই বলব। শুনবে না তুমি? মিথিলা, অভিনেত্রী এটা শুধু তোমার জন্য তাহসান— আমার সংজ্ঞাহীন বর্ণহীন অনুভূতির কারণ, সুখের সাথে হাঁটব মোরা দুঃখ ঘেঁষা বারণ। যতই দূরে ততই কাছে সুতো আছে বাঁধা, বাবুই পাখি শোনায় মোদের ভালোবাসার কথা। গ্রন্থনা: হাবিবুল্লাহ সিদ্দিক	3
টেলিভিশনে ভালোবাসার দিন ‘ক্লোজআপ কাছে আসার সাহসী গল্প’ নিয়ে তৈরি হয়েছে তিনটি নাটক—আমি আকাশ পাঠাব, চিনিগুঁড়া প্রেম ও প্রতীক্ষা। রাত ৮টা ৪৫ মিনিট থেকে এ নাটক তিনটি পর্যায়ক্রমে বাংলাভিশনে প্রচারিত হবে। ছবিতে প্রতীক্ষা নাটকের দৃশ্যে তিশা ও নাঈম নাটক ফিরে এসো প্রেম-এর দৃশ্য। সন্ধ্যা ৭টা ৫০ মিনিটে চ্যানেল আইয়ে প্রচারিত হবে একক নাটক আনতারায় তারিন। চ্যানেল নাইেন প্রচারিত হবে রাত আটটায় ভালোবাসার সুরে দেশ টিভিতে সরাসরি গানের অনুষ্ঠান ‘ভালোবাসার সুরে’ শুরু হবে সন্ধ্যা ৭টা ৪৫ মিনিটে। এ অনুষ্ঠানে গাইবেন তপন চৌধুরী, অনুপমা মুক্তি, বেলাল খান ও পড়শী। অনুষ্ঠানটি উপস্থাপনা করবেন সিঁথি সাহা ফাল্গুনে ভালোবাসা বৈশাখে প্রেম নাটকে মম ও রিয়াজ। আরটিভিতে দেখানো হবে রাত ৮টা ২০ মিনিটে 	3
ভারত যাচ্ছে ‘তোতা কাহিনী’ সোনার খাঁচায় পাখিকে বন্দী করে বিদ্যা শিক্ষা দেওয়ার বিরাট আয়োজন চলছে। রাজা-মন্ত্রী-কোতোয়াল-পণ্ডিত—সবাই পাখিকে শিক্ষা দিতে ব্যস্ত। কিন্তু মুক্ত বাতাসে উড়তে না পারার বেদনায় বনের পাখি মরে গেল একসময়। রবীন্দ্রনাথ ঠাকুরের ছোটগল্প তোতা কাহিনী তো এমনই। এবার সেই গল্পকে বর্তমান শিক্ষাব্যবস্থা ও সাম্প্রতিক বাস্তবতার সঙ্গে মিলিয়ে নাটক হিসেবে মঞ্চে এনেছে জাহাঙ্গীরনগর বিশ্ববিদ্যালয়ের নাটক ও নাট্যতত্ত্ব বিভাগ। এ নাটক নিয়ে আজ তারা যাচ্ছে ভারতে। সেখানে দুটি মঞ্চায়ন হবে নাটকটির। ‘ইন্ডিয়ান হ্যাপেনিংস’-এর আয়োজনে আজ থেকে কলকাতায় শুরু হচ্ছে রবীন্দ্র উৎসব। এ উৎসবে আইসিসিআর মিলনায়তনে আগামীকাল মঞ্চস্থ হবে তোতা কাহিনী। উৎসব চলবে ১৭ ফেব্রুয়ারি পর্যন্ত। ১৭ ফেব্রুয়ারি এ নাটক মঞ্চস্থ হবে শান্তিনিকেতনে। রবীন্দ্রনাথের গল্প থেকে এর নাট্যায়ন ও নির্দেশনা দিয়েছেন নাটক ও নাট্যতত্ত্ব বিভাগের শিক্ষক ইউসুফ হাসান অর্ক। ভারতে রওনা দেওয়ার আগে ১২ ফেব্রুয়ারি সন্ধ্যায় বাংলাদেশ শিল্পকলা একাডেমীর পরীক্ষণ থিয়েটার মিলনায়তনে তোতা কাহিনী মঞ্চস্থ হয়।	3
ঘুরে আসুন সময়ের প্রয়োজনে পথনাটক নাট্যদল: থিয়েটার আর্ট ইউনিট সময়: সন্ধ্যা সাড়ে ছয়টা স্থান: সোহরাওয়ার্দী উদ্যান, মুক্তমঞ্চ বউ পথনাটক নাট্যদল: অপেরা সময়: বিকেল সাড়ে চারটা স্থান: সোহরাওয়ার্দী উদ্যান, মুক্তমঞ্চ বাঁদী বান্দার রূপকথা নৃত্যনাট্য নাট্যদল: সৃষ্টি কালচারাল সেন্টার সময়: সন্ধ্যা সাতটা স্থান: বাংলাদেশ শিল্পকলা একাডেমী মাটির মেলা কারু ও হস্তশিল্প প্রতিষ্ঠান ‘যাত্রা’র আয়োজনে মেলা আজ শেষ দিন সময়: সকাল ১০টা থেকে রাত ১০টা স্থান: যাত্রাবিরতি, ৬০ কামাল আতাতুর্ক অ্যাভিনিউ দেশজ শিল্পের পুনর্বয়ন সামিনা নাফিসের একক চিত্রকর্ম প্রদর্শনী চলবে ২৮ ফেব্রুয়ারি পর্যন্ত সময়: দুপুর ১২টা থেকে রাত আটটা স্থান: গ্যালারি টোয়েন্টি ওয়ান, ৭৫১ সাতমসজিদ রোড, ধানমন্ডি, ঢাকা দ্য প্যারাডক্সিক্যাল নাউ দলীয় শিল্পকর্ম প্রদর্শনী চলবে ২২ ফেব্রুয়ারি পর্যন্ত সময়: প্রতিদিন দুপুর ১২টা থেকে রাত আটটা স্থান: বেঙ্গল গ্যালারি অব ফাইন আর্টস, বাড়ি ৪২, সড়ক ১৬ (নতুন), শেখ কামাল সরণি, ধানমন্ডি, ঢাকা লাইট, ডার্ক, স্পেস মোহাম্মদ টোকনের একক চিত্র প্রদর্শনী চলবে ২১ ফেব্রুয়ারি পর্যন্ত সময়: প্রতিদিন দুপুর ১২টা থেকে রাত আটটা স্থান: বেঙ্গল আর্ট লাউঞ্জ, ৬০ গুলশান অ্যাভিনিউ, সড়ক ১৩১, গুলশান অনুভূত আলো আঁধার দলীয় চিত্রকর্ম প্রদর্শনী চলবে ২৩ ফেব্রুয়ারি পর্যন্ত সময়: সকাল নয়টা থেকে দুপুর ১২টা এবং বিকেল পাঁচটা থেকে রাত আটটা। স্থান: লা গ্যালারি, আলিয়ঁস ফ্রঁসেজ, ২৬ মিরপুর রোড, ধানমন্ডি 	3
চলচ্চিত্র এটিএন বাংলা বেলা ৩-১০ কঠিন প্রেম (শাকিব খান, শাবনূর)। চ্যানেল আই বেলা ৩-১০ লাল টিপ (কুসুম শিকদার, ইমন)। এনটিভি সকাল ৮-৪৫ তারকাঁটা (আরিফিন শুভ, মৌসুমী, মিম)। আরটিভি বেলা ১২-৩৫ প্রেমিক নাম্বার ওয়ান (শাকিব খান, অপু বিশ্বাস)। দেশ টিভি বেলা ২-৩০ পূর্ণদৈর্ঘ্য প্রেমকাহিনি (শাকিব খান, জয়া আহসান, আরিফিন শুভ)। বৈশাখী টিভি সকাল ১০-৫০ ভালোবাসার ঘর। মাছরাঙা টিভি বেলা ২-৩০ পৃথিবী তোমার আমার (রিয়াজ, শাবনূর)। চ্যানেল নাইন সকাল ৯-০০ হৃদয় শুধু তোমার জন্য (শাকিব খান, শাবনূর)। ডিডি বাংলা বেলা ১১-৩০ জলসাঘর (ছবি বিশ্বাস, গঙ্গাপদ বসু, পদ্মদেবী, বেগম আখতার)। ইটিভি বাংলা বেলা ২-৩০ এরই নাম ভালোবাসা (মান্না, ঋতুপর্ণা)। জলসা মুভিজ সন্ধ্যা ৬-২০ রাম লক্ষ্মণ। জি টিভি বেলা ১১-০০ পরদেশ (শাহরুখ খান, মাহিমা, অপূর্ব)। ২-০০ তেরি মেরি কাহানি (শহীদ কাপুর, প্রিয়াঙ্কা চোপড়া)। জি সিনেমা বেলা ১১-১৫ বেওয়াফা (অনীল কাপুর, অক্ষয় কুমার, কারিনা কাপুর, সুস্মিতা সেন)। ২-১৭ রাজা হিন্দুস্তানি (আমির খান, কারিশমা কাপুর)। ৫-৫২ এমএডি: ম্যাড অ্যাবাউট ড্যান্স। ৮-৩০ ফাটা পোস্টার নিখলা হিরো (শহীদ কাপুর, ইলিনা ডি’ক্রুজ)। স্টার মুভিজ সকাল ৯-৩০ অ্যালং কেম পলি (বেন স্টিলার, জেনিফার অ্যানিস্টোন)। ১১-০০ ফিফটি ফার্স্ট ডেটস (অ্যাডাম স্যান্ডলার, ড্রিউ ব্যারিমোর)। ১-০০ ব্লু লেগুন। ৩-০০ মিস্টার বিন’স হলিডে (রোয়ান অ্যাটকিনসন)। ৪-৩০ টার্মিনেটর টু: জাজমেন্ট ডে (আরনল্ড শোয়াের্জনেগার)। ৭-৩০ পার্সি জ্যাকসন: সি অব মনস্টারস (লোগ্যান লারম্যান)। ৯-৩০ স্পিড (কিয়ানু রিভস, স্যান্ড্রা বুলক)। এইচবিও সকাল ১০-২৩ দ্য হবিট: অ্যান আনএক্সপেকটেড জার্নি। ১-৩৮ গ্র্যাভিটি (জর্জ ক্লুনি, স্যান্ড্রা বুলক)। ৩-২৬ রেড টু (ব্রুস উইলিস, জন মালকোভিচ)। ৫-৩৮ স্টেপ আপ টু। ৭-৩২ স্ট্রিট ফাইটার: অ্যাসেসিনস ফিস্ট। ৯-৩০ ট্রান্সফর্মারস: রিভেঞ্জ অব দ্য ফলেন।	3
abc আজকের আয়োজন তথ্য ও বিনোদন ভালোবাসা দিবসের বিশেষ ক্যাম্পাস ক্যাম্পাস বেলা ২টা থেকে ৫টা কথাবন্ধু শারমীন ও লাভ সিক বিপির সঙ্গে প্রেমরোগ রাত ১১টা ২০ থেকে ২টা	3
এসেছে ফুল-ফাগুনের বসন্ত... এক দিনেই পাল্টে গেল রাজধানীর চেহারা! যেদিকে চোখ যায়, হলুদ, সবুজ, লালে ছেয়ে গেছে চারপাশ। ভয় আর আতঙ্ক নিয়ে কাটছে মাস, তারই মধ্যে হরতালবিহীন এই শুক্রবারে শহরের সবাই যেন বেরিয়ে এসেছে রাস্তায়। বসন্ত উৎসব জানিয়ে দিল, শত ভয়-আতঙ্ককে হারিয়ে মানুষ আর প্রকৃতি গাইতে পারে জীবনের জয়গান। বসন্ত ঋতুরাজ হলেও সাহিত্যে বেশি কালি খরচ হয়েছে সম্ভবত বর্ষা নিয়ে। তবে তার পরেই বসন্ত। বসন্ত নিয়ে শুধু এক কবিগুরুর কবিতা বলুন, গান বলুন—কোনো অভাব নেই। পয়লা ফাল্গুনের ‘আহা, আজি এ বসন্তে’ অনেকটা পয়লা বৈশাখের ‘এসো হে বৈশাখ’-এর মতো। গতকাল শুক্রবার ঢাকা বিশ্ববিদ্যালয়ের চারুকলার বসন্ত উৎসবে বেশির ভাগ সময়জুড়ে ছিলেন তিনি। আর বসন্ত নিয়ে নজরুলের রচনাও কম নয়। বকুলতলায় ছিলেন তিনিও। মাঝে ছিল শাস্ত্রীয় সংগীত, পল্লি ও আধুনিক গান। উৎসবের সূচনালগ্ন ছিল শাস্ত্রীয় সংগীতের। সকাল সাতটার কিছু পরে অনুষ্ঠান শুরু হয় বসন্তের রাগ বাহার দিয়ে। সারেঙ্গিতে বাদনের পর প্রিয়াংকা গোপ একই রাগে গাইলেন, ‘বরন বরন ফুল খিলে, আয়ে বসন্ত বাহার’। বসন্তের ওপর একটি বন্দিশও তারপর পরিবেশিত হলো সমবেত কণ্ঠে। বন্দিশ শেষ হতেই মাদল নিয়ে হাজির এক সাঁওতাল যুবক। দর্শকদের বসার জায়গার মধ্যেই ততক্ষণে নাচ শুরু হয়ে গেছে, ‘ওরে গৃহবাসী খোল, দ্বার খোল, লাগল যে দোল’। এরপর সুরের ধারা পরিবেশন করল ‘ফাগুন, হাওয়ায় হাওয়ায় করেছি যে দান’, সালমা আকবর গাইলেন ‘ওগো দখিন হাওয়া, ও পথিক হাওয়া’। পরিবেশিত হলো ‘ওগো কিশোর, আজি তোমার দ্বারে’, ‘দখিন হাওয়া, জাগো জাগো’, ‘আমি পথভোলা এক পথিক এসেছি’, ‘তোমার আনন্দ ওই এল দ্বারে’, ‘নব বসন্তের দানের ডালি এনেছি তোদেরি দ্বারে’, ‘আজি দখিন দুয়ার খোলা’ গানগুলোর সঙ্গে পরিবেশিত হয় নাচ। বসন্ত উৎসব বকুলতলা ছাড়িয়ে ছড়িয়ে পড়ে পুরো চারুকলায়। অনেকক্ষণ রবীন্দ্রনাথের পর নজরুলের গান নিয়ে মঞ্চে প্রথম এলেন শিল্পী ফেরদৌস আরার গানের দল সুর সপ্তক। পরিবেশিত হলো ‘আজকে দোলে দখিন দোলা’, ‘ফুল ফাগুনে এলো মৌসুম’। সুজিত মোস্তফা গাইলেন ‘দোলা লাগিল দখিনার বনে বনে’। আবৃত্তি করা হয় নজরুলের ‘বাসন্তী’ কবিতাটি। সুভাষ মুখোপাধ্যায়ের ‘ফুল ফুটুক না ফুটুক আজ বসন্ত’ কবিতাটিও আবৃত্তি করা হয়। দিনব্যাপী বসন্ত উৎসব ছিল তিনটি পর্বে বিভক্ত। উৎসবের প্রথম পর্ব শেষ হয় বসন্ত শোভাযাত্রা দিয়ে। ফুল, আবির, জরি ছড়িয়ে গাওয়া হয় সত্যজিৎ রায়ের লেখা গান, ‘আহা, কি আনন্দ আকাশে বাতাসে’। বাহাদুর শাহ পার্কে ইট-সুরকির বৃদ্ধ দালানগুলো ইতিহাসের সাক্ষী হয়ে দাঁড়িয়ে আছে ঠায়। সেখানে ভর করছে জীর্ণতা। তার ওপর শীতের শুষ্কতায় যেন পুরোনো শহরটা আরও ম্লান হয়ে পড়েছিল। কিন্তু বসন্তের আগমন বদলে দিল পুরান ঢাকার রূপ। পুরোনো রাস্তার মোড়গুলোতেও গতকাল বসন্তের রঙিন আমেজ ভর করেছিল। বসন্ত উৎসব বদলে দিয়েছিল পুরান ঢাকাকে। পুরান ঢাকার বাহাদুর শাহ পার্কে বিকেল পাঁচটা থেকে বসেছিল বসন্ত উৎসব। জাতীয় বসন্ত উৎসব উদ্‌যাপন পরিষদ সেখানে এ নিয়ে তৃতীয়বারের মতো এই আয়োজন করে। ঢাকার আরও তিনটি স্থানের মতো এখানেও উৎসবটি জমে ওঠে এর প্রথম পরিবেশনা থেকে। সমীর বাউল যখন ‘ধন্য ধন্য বলি’ দিয়ে একতারায় প্রথম আঙুল ছোঁয়ালেন, পার্কে হঠাৎ জমে ওঠা ভিড় মুহূর্তেই উচ্ছ্বসিত করতালিতে উৎসবকে করে তুলল পরিপূর্ণ। কোনো আমন্ত্রিত অতিথি ছিলেন না এই উৎসবে। যারা ছিল সবাই যেন বসন্ত বাতাসের তোড়ে শহরের এ প্রান্তে ছুটে এসেছে। সমীর বাউল এরপর গাইলেন ‘কানার হাটবাজার’। ভিড় বেড়ে গেল আরও। শহরের অন্য বসন্ত উৎসবের চেয়ে বাহাদুর শাহ পার্কের উৎসবটির পার্থক্য হলো এখানকার দর্শক। গান রবীন্দ্রনাথের হোক কিংবা শাহ আবদুল করিমের ‘বসন্ত বাতাসে সই গো’—প্রতিটি পরিবেশনায় দর্শকের উচ্ছ্বাস একেবারেই অকৃত্রিম আর বাঁধভাঙা। তাই বাসচালক হাবিব যখন কাজের ফাঁকে পাওয়া একটু অবসরে এসে উৎসবে শামিল হলেন, তখন বসন্ত ছুঁয়ে যায় তাঁকেও। হাসিমুখে তিনি বললেন, ‘ট্রিপ শ্যাষ কইরা আইলাম। এইখানে গান হইল তাই শুনতে পারলাম।’ হাবিবের কথাতেই বোঝা গেল, কেন শহরের এ অংশেও উৎসবটির প্রয়োজন। গানের পর ছিল দলীয় নৃত্য। সাংস্কৃতিক সংগঠন ‘স্পন্দন’-এর শিশুশিল্পীরা পরিবেশন করে এ নাচ। সন্ধ্যা নামার পর তাদের নাচ দিয়ে ফাল্গুনের প্রথম সূর্যাস্তকে উদ্‌যাপন করা হয়। সন্ধ্যা যত গাঢ় হতে থাকে, উৎসবে বাড়তে থাকে দর্শক। চট্টগ্রামে ভয়কে জয় করে বসন্তবরণ ঢোলের বোল, বেহালার সুর, নৃত্য, গান, আবৃত্তি আর কথামালায় ঋতুরাজ বসন্তকে বরণ করেছে চট্টগ্রাম। বাসন্তী রঙে রঙিন হয়ে উঠেছিল চট্টলার পথঘাট, অলিগলি আর উৎসবস্থল। সকল ভয় জয় করে বাসন্তী রঙের পোশাক পরিহিত নর-নারীরা হাতে হাত ধরে নেচে-গেয়ে বসন্ত উৎসবকে আনন্দময় করে তোলেন। নগরের ডিসি হিলে বোধন আবৃত্তি পরিষদ এবং চারুকলা ইনস্টিটিউট প্রাঙ্গণে প্রমা আবৃত্তি সংগঠন এই পৃথক বসন্ত উৎসবের আয়োজন করে। দিনব্যাপী এই অনুষ্ঠানমালার শুরু হয় নয়টা থেকে। উৎসব উপলক্ষে বিকেলে একটি বর্ণিল শোভাযাত্রাও বের করে বোধন। সুরের ঝরনাধারার ফাঁকে ফাঁকে ছিল কথামালা। বসন্তকে স্বাগত জানিয়ে ডিসি হিলে বক্তব্য দেন জেলা প্রশাসক মেজবাহ উদ্দিন। ভারতীয় হাইকমিশনের সহকারী হাইকমিশনার সোমনাথ হালদার, খুলশী ক্লাবের সভাপতি নিয়াজ মোরশেদসহ কয়েকজন বক্তব্য দেন। সকালে রণজিৎ রক্ষিত আবৃত্তি করেন রবিঠাকুরের ‘নির্ঝরের স্বপ্নভঙ্গ’ কবিতাটি। এরপর একক, দলীয় সংগীত ও নৃত্য পরিবেশন করেন বিভিন্ন শিল্পী। ‘ফাগুন হাওয়ায় দুলেছে যে দোল’, ‘মধুর বসন্ত এসেছে’, ‘তোমায় হৃদ মাঝারে রাখব’ ইত্যাদি গানের সঙ্গে নেচে-গেয়ে বসন্তকে বরণ করেন তরুণ-তরুণীরা। দৃষ্টি প্রতিবন্ধী বিদ্যালয়ের শিক্ষার্থীরাও এই উৎসবে সংগীত পরিবেশন করে। এদিকে, সকালে চারুকলা ইনস্টিটিউটে প্রমার বসন্ত উৎসব উদ্বোধন হয় বেহালার সুরে সুরে। শুভেচ্ছা বক্তব্য দেন দৈনিক আজাদীর সম্পাদক এম এ মালেক। এরপর রক্তকরবী ও অভ্যুদয় সংগীত অঙ্গন দলীয় সংগীত পরিবেশন করে। একক সংগীত পরিবেশন করেন সামিনা চৌধুরী, সন্দীপন ও শ্রেয়সী রায়। প্রতিটি উৎসবস্থলে ছিল উপচে পড়া ভিড়। বাসন্তী রঙের শাড়ি, পাঞ্জাবি আর হলুদ গাঁদায় রাঙানো নর-নারী বসন্ত আবাহনে মেতে ছিল সারা দিন।	3
‘ওই দূরে বাজে একতারা’ বসন্ত উৎসব নয়, তবে শিল্পীদের পোশাকে ছিল বসন্ত। লোকগানের অনুষ্ঠানের মঞ্চসজ্জায় ছিল লোকজ গামছা ও একতারা। ফাল্গুনের প্রথম সন্ধ্যায় নির্বাচিত পাঁচ গীতিকবির গান নিয়ে ছায়ানট আয়োজন করেছিল তাদের বার্ষিক লোকসংগীতানুষ্ঠান। প্রতিবছরের মাঘ মাসে এ আয়োজন হলেও এবার করা হলো ফাল্গুনে। গতকাল সন্ধ্যার এ আয়োজনে গাওয়া হয় কাঙাল দীনহীন, আরকুম শাহ্‌, শমসের আলী, এ কে এম আবদুল আজিজ, সিরাজুল ইসলামের লেখা বেশ কয়েকটি গান। এগুলোর মধ্যে ছিল ‘পন্থ ছাড় যমুনাতে যাই’, ‘ওই দূরে বাজে একতারা’, ‘মুর্শিদ তোমায় ডাকি আমি’, ‘নবী মোর পরশমণি’ গানগুলো। সন্ধ্যায় ছিল ছায়ানটের শিশু বিভাগের পরীক্ষা। লোকসংগীতানুষ্ঠান শুরুর পর মূল মিলনায়তন ও এর আশপাশ তাই শিশু ও তাদের অভিভাবকদের পদচারণে মুখর ছিল। পরীক্ষা শেষ করে তারা মিলনায়তনে গান শুনতে ঢুকেছিল। গানের ফাঁকে ফাঁকে উপস্থাপক গীতিকবিদের পরিচয়, কীর্তি ও তাঁদের লোকপ্রিয় গানগুলোর কথা শ্রোতাদের জানিয়ে দেন। অনুষ্ঠান শেষ হয় জাতীয় সংগীত দিয়ে। একক ও সম্মিলিত কণ্ঠে ছায়ানটের সংগীত বিদ্যায়তনের শিক্ষক ও শিক্ষার্থীদের মধ্যে গান করেন আবুল কালাম আজাদ, নারায়ণ চন্দ্র শীল, স্বপ্না রায়, সঞ্চিতা বর্মণ, মো. খায়রুল ইসলাম, এরফান হোসেন, নাদিরা বেগম, সরদার মো. রহমাতুল্লা ও মোখলেসুর রহমান। অনুষ্ঠানের শুরুতে এ আয়োজন নিয়ে কয়েকটি কথা বলেন শিল্পী খায়রুল আনাম শাকিল। ‘বেদুইন শমসের’ পুরোনো বই নতুন করে প্রকৃত নাম শমসের আলী হলেও ঔপন্যাসিক ‘বেদুইন শমসের’ ছদ্মনামে সাহিত্যচর্চা করতেন বলে এ নামেই বহুল পরিচিত। ফরিদপুরের তাঁর জন্মন্থান। তাঁর শিক্ষাজীবন শুরু হয় ফরিদপুর শহরে। লেখাপড়ার পাঠ চুকিয়ে শমসের আলী প্রথমে পুলিশ বিভাগে চাকরি করেন। পরে চাকরি ছেড়ে তিনি আইন ব্যবসায় নিয়োজিত হন এবং ঢাকা বারের সঙ্গে যুক্ত হন। আইন ব্যবসার অবসরে তিনি সাহিত্যচর্চায় মনোনিবেশ করেন এবং উপন্যাস রচনা করে খ্যাতি অর্জন করেন। তাঁর রচিত কিছু কাব্যগ্রন্থের পুনর্মুদ্রণ করেছেন তাঁর সন্তানেরা। গতকাল বিশ্বসাহিত্য কেন্দ্র ভবনের মিলনায়তনে বইগুলোর মোড়ক উন্মোচন করা হয়। মোড়ক উন্মোচন করেন ইমেরিটাস অধ্যাপক আনিসুজ্জামান। অনুষ্ঠানে অন্যদের মধ্যে উপস্থিত ছিলেন লেখকের মেয়ে ডালিয়া নিলুফার, শাম্মী ইয়াসমিন, জেসমিন নাহিদ ও ছেলে ফেরদৌস আলম।	3
ঢাকায় আজ ঐক্য ন্যাপ: চলমান সংকট সমাধানের পথ নিয়ে আলোচনা সভা, সকাল সাড়ে ১০টায়, মুক্তিযুদ্ধ জাদুঘর, সেগুনবাগিচায়। বাংলাদেশ চতুর্থ শ্রেণি সরকারি কর্মচারী সমিতি: শান্তির জন্য মানববন্ধন, বেলা ১১টায়, জাতীয় প্রেসক্লাবের সামনে। ঢাকা বিশ্ববিদ্যালয় আইটি সোসাইটি: তৃতীয় প্রতিষ্ঠাবার্ষিকী উদ্যাপন, বেলা সাড়ে তিনটায়, ঢাকা বিশ্ববিদ্যালয়ের টিএসসি মিলনায়তনে। 	5
বরিশালে আজ ডিজিটাল উদ্ভাবনী মেলা: কর্মে-দ্রোহে, সেবা ও সৃজনে সব সময় থাকতে হবে স্বচ্ছতা ও দেশপ্রেম প্রতিপাদ্য নিয়ে জেলা প্রশাসনের উদ্যোগে তিন দিনের মেলার উদ্বোধন, নগরের অশ্বিনীকুমার হলে, বেলা ১১টায়। জয় বাংলা ইয়াং অ্যাওয়ার্ড: যাঁরা স্বপ্ন পূরণের মাধ্যমে দেশের উন্নয়নে অবদান রাখেন, তাঁদের নিয়ে বিভাগীয় আয়োজন উপলক্ষে মতবিনিময়, বরিশাল সার্কিট হাউস সম্মেলনকক্ষে, দুপুর সাড়ে ১২টায়।	5
সিলেটে আজ বাংলাদেশ মুক্তিযোদ্ধা সংসদ, সিলেট জেলা ইউনিট কমান্ড: দেশব্যাপী বিএনপি-জামায়াতসহ ২০-দলীয় জোটের ডাকা হরতাল-অবরোধ কর্মসূচির নামে নৈরাজ্য সৃষ্টির প্রতিবাদে মানববন্ধন, নগরের চৌহাট্টা এলাকার সিলেট কেন্দ্রীয় শহীদ মিনারের সামনে, সকাল ১০টায়।	5
পরীক্ষামূলক টিকা পশ্চিম আফ্রিকার লাইবেরিয়ায় গতকাল সোমবার থেকে ইবোলার পরীক্ষামূলক টিকা বড় আকারে দেওয়া শুরু হয়েছে। চিকিৎসক ও বিজ্ঞানীদের লক্ষ্য স্বাস্থ্যকর্মীসহ ৩০ হাজার স্বেচ্ছাসেবীকে এই প্রতিষেধক দেওয়া। পশ্চিম আফ্রিকার কয়েকটি দেশে মারাত্মক ইবোলা ভাইরাসে আক্রান্ত হয়ে সাড়ে আট হাজারেরও বেশি লোক মারা গেছে। লাইবেরিয়াতে মৃতের সংখ্যা ৩ হাজার ৬০০-এর বেশি। এর প্রতিষেধক এখনো পরীক্ষামূলক পর্যায়ে। এটি ইবোলার বিরুদ্ধে সত্যিই কাজ করবে কি না, তা স্পষ্ট নয়। বিবিসি 	5
বই বিতরণ পিরোজপুরের কাউখালী উপজেলায় ইতিহাস ও ঐতিহ্য সংগ্রহশালার উদ্যোগে শিক্ষার্থীদের মধ্যে মাসব্যাপী ভ্রাম্যমাণ বই বিতরণ কার্যক্রম শুরু হয়েছে। গতকাল সোমবার দুপুরে কাউখালী ইউনিয়ন পরিষদ (ইউপি) মিলনায়তনে এ কার্যক্রমের উদ্বোধন করেন বরিশাল বিভাগীয় কমিশনার মো. গাউস। এ সময় পিরোজপুর জেলা প্রশাসক এ কে এম শামিমুল হক সিদ্দিকী, জেলা পরিষদের প্রধান নির্বাহী মকবুল হোসেন প্রমুখ উপস্থিত ছিলেন। 	5
আপনার রাশিফল আজ ৩ ফেব্রুয়ারি। এই তারিখে জন্মগ্রহণ করায় পাশ্চাত্যমতে আপনি কুম্ভ রাশির জাতক বা জাতিকা। আপনার জন্য গুরুত্বপূর্ণ সংখ্যা ৩ ও ৪। গুরুত্বপূর্ণ দিন বৃহস্পতিবার ও রোববার। শুভ রং: হালকা নীল, সবুজ, মেরুন। শুভ রত্ন: ল্যাপিস ল্যাজুলি, গোল্ডেন টোপাজ। বিশিষ্ট ব্যক্তিত্ব: অভিনয় শিল্পী মরগান ফেয়ার চাইল্ড, চীনা সাহিত্যিক লাও শি, জেমস মিচেনার। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ-২০ এপ্রিল) ব্যবসায়ে আগের ক্ষতি পুষিয়ে নেওয়ার সুযোগ পাবেন। যেকোনো চুক্তি সম্পাদনের জন্য দিনটি শুভ। পাওনা আদায়ে কুশলী হোন। প্রেমের ব্যাপারে ইতিবাচক সাড়া পাবেন। দূরের যাত্রায় সতর্ক থাকুন। বৃষ (২১ এপ্রিল-২১ মে) বৈদেশিক বাণিজ্যে শুভ যোগাযোগ ঘটতে পারে। পরিবারের কোনো রোগমুক্তিতে আপনার মন ভালো হয়ে উঠতে পারে। দূরের যাত্রায় অচেনা সহযাত্রীর ব্যাপারে সতর্ক থাকুন। প্রেমে সাফল্যের দেখা পাবেন। মিথুন (২২ মে-২১ জুন) ব্যবসায়িক চুক্তি সম্পাদনের আগে প্রয়োজনীয় কাগজপত্র যাচাই করে নিন। পাওনা আদায়ে অন্যের সহযোগিতা পেতে পারেন। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। রাজনৈতিক তৎপরতা শুভ। কর্কট (২২ জুন-২২ জুলাই) বেকারদের কারও কারও জন্য দিনটি সাফল্যের বার্তা বয়ে আনতে পারে। আজ কারও প্রেমের আহ্বানে সাড়া দিতে হতে পারে। যৌথ বিনিয়োগ শুভ। জমিজমাসংক্রান্ত বিরোধের নিষ্পত্তি হওয়ার সম্ভাবনা আছে। সিংহ (২৩ জুলাই-২৩ আগস্ট) বিদেশযাত্রায় প্রবাসী আত্মীয়ের সহায়তা পেতে পারেন। যৌথ বিনিয়োগ শুভ। ফেসবুকে কারও সঙ্গে মতবিনিময় থেকে প্রেমের সূচনা হতে পারে। হারিয়ে যাওয়া মূল্যবান জিনিস খঁুজে পাওয়ার সম্ভাবনা আছে। কন্যা (২৪ আগস্ট-২৩ সেপ্টেম্বর) বেকারদের কেউ কেউ আজ নতুন কাজের সন্ধান পাবেন। পাওনা আদায়ে প্রভাবশালী কারও সহযোগিতা পেতে পারেন। যৌথ বিনিয়োগ শুভ। প্রেমে সাফল্যের দেখা পাবেন। রাজনৈতিক তৎপরতা শুভ। তুলা (২৪ সেপ্টেম্বর-২৩ অক্টোবর) বিদেশেযাত্রার ক্ষেত্রে নতুন সূযোগ আসতে পারে। আপনার প্রেমিক মন আজ তার ঠিকানা খঁুজে পাবে। কর্মস্থলে পদস্থ ব্যক্তিদের আনুকূল্য পাবেন। কোনো আইনি সস্যার সমাধান হতে পারে। দূরের যাত্রায় সতর্ক থাকুন। বৃশ্চিক (২৪ অক্টোবর-২২ নভেম্বর) বেকারদের কারও কারও কর্ম সংস্থানের সম্ভাবনা আছে। কোনো গোপন শত্রুর পরিচয় জানা যেতে পারে। প্রেমিক-প্রেমিকার জন্য দিনটি বিশেষ শুভ। ধর্মীয় কর্মকাণ্ডে আগ্রহ বৃদ্ধি পেতে পারে। রাজনীতি থেকে দূরে থাকুন। ধনু (২৩ নভেম্বর-২১ ডিসেম্বর) বেকারদের কারও কারও কর্মসংস্থানের সম্ভাবনা আছে। আজ হঠাৎ করেই হাতে টাকাপয়সা চলে আসতে পারে। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। যাবতীয় কেনাকাটায় লাভবান হবেন। মকর (২২ ডিসেম্বর-২০ জানুয়ারি) ব্যবসায় আগের ক্ষতি পুষিয়ে নেওয়ার সুযোগ পাবেন। আজ কারও প্রেমের আহ্বানে সাড়া দিতে হতে পারে। বেকারদের কেউ কেউ প্রত্যাশার চেয়েও ভালো চাকরি পেতে পারেন। দূরের যাত্রা শুভ। কুম্ভ (২১ জানুয়ারি-১৮ ফেব্রুয়ারি) ব্যবসায় আগের ক্ষতি পুষিয়ে নেওয়ার সুযোগ পাবেন। যেকোনো চুক্তি সম্পাদনের জন্য দিনটি শুভ। ভেঙে যাওয়া প্রেমের সম্পর্ক জোড়া লাগতে পারে। বেকারদের কেউ কেউ আজ নতুন করে কাজের সন্ধান পাবেন। মীন (১৯ ফেব্রুয়ারি-২০ মার্চ) বিদেশযাত্রায় প্রবাসী আত্মীয়ের সহায়তা পেতে পারেন। বৈদেশিক যোগাযোগ শুভ। আপনার প্রেমিক মন আজ তার ঠিকানা খঁুজে পাবে। দূরের যাত্রায় সতর্ক থাকুন। কর্মস্থলে পদস্থ ব্যক্তিদের আনুকূল্য পাবেন।	5
সিলেটে আজ ওসমানী মেডিকেল কলেজ: রাজনৈতিক সহিংসতা বন্ধের দাবিতে সিলেট ওসমানী মেডিকেল কলেজের সর্বস্তরের চিকিৎসক ও শিক্ষার্থীর মানববন্ধন, বেলা ১১টায়, ওসামানী মেডিকেল কলেজ ক্যাম্পাসে। সিলেট স্টুডেন্ট অর্গানাইজেশন: সিলেট পলিটেকনিক ইনস্টিটিউটের অধ্যক্ষের বাসভবনে হামলাকারীদের গ্রেপ্তারের দাবিতে মানববন্ধন, বেলা ১১টায়, ইনস্টিটিউট ক্যাম্পাসে। জাতীয় বিদ্যুৎ শ্রমিক লীগ: বিদ্যুৎ উন্নয়ন বোর্ডকে কোম্পানিতে রূপান্তর প্রক্রিয়া বন্ধের দাবিতে দুই ঘণ্টার অবস্থান, বেলা ১১টায় নগরের বাগবাড়ি বিদ্যুৎ উন্নয়ন বোর্ড প্রধান প্রকৌশলীর কার্যালয়ের সামনে।	5
ঢাকায় আজ বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজ: কাউন্টারিং ভায়োলেন্ট এক্সট্রিমিজম: গ্লোবাল এক্সপেরিয়েন্স শীর্ষক বক্তৃতা, বিআইআইএসএস মিলনায়তনে, সকাল ১০টায়। পরিবেশ বাঁচাও আন্দোলন: পরিবেশ বিপর্যয় এবং ক্যানসার শীর্ষক গোলটেবিল, পবা কার্যালয়, বিকেল চারটায়। মুক্তিযোদ্ধা বিসিএস অফিসার কল্যাণ সমিতি: রুখো সন্ত্রাস বাঁচাও দেশ শীর্ষক প্রতিবাদ সভা, ঢাকা রিপোর্টার্স মিলনায়তনে, বেলা ১১টায়। কবিকণ্ঠ: কবি ফজল শাহাবুদ্দীন স্মারকগ্রন্থের প্রকাশনা ও জন্মবার্ষিকী উদ্যাপন, জাতীয় চিত্রশালা মিলনায়তন, শিল্পকলা একাডেমীতে, বিকেল পাঁচটায়।	5
আপনার রাশিফল আজ ৪ ফেব্রুয়ারি। এই তারিখে জন্মগ্রহণ করায় পাশ্চাত্যমতে আপনি কুম্ভ রাশির জাতক-জাতিকা। আপনার জন্য গুরুত্বপূর্ণ সংখ্যা ৪। গুরুত্বপূর্ণ দিন রোববার। শুভ রং—লাল, মেজেন্টা, ধূসর। শুভ রত্ন—রুবি, গোমেদ। বিশিষ্ট ব্যক্তিত্ব—অভিনেতা নরম্যান উইসডম, রাজনীতিক ও কবি আবু জাফর ওবায়েদুল্লাহ, ফজল শাহাবুদ্দিন। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ-২০ এপ্রিল) ফাটকা ব্যবসায় বিনিয়োগের মাধ্যমে লাভবান হতে পারেন। যৌথ বিনিয়োগ শুভ। চাকরিতে কারও কারও আটকে থাকা পদোন্নতির বিষয়ে নিষ্পত্তি হতে পারে। প্রেমে সাফল্যের দেখা পাবেন। রাজনৈতিক তৎপরতা শুভ। বৃষ (২১ এপ্রিল-২১ মে) ব্যবসায় আগের মন্দাভাব দূর হতে পারে। পারিবারিক দ্বন্দ্বের অবসান হবে। দূর থেকে পাওয়া কোনো তথ্য আপনার ব্যবসায়িক কর্মকাণ্ডের জন্য সহায়ক হতে পারে। প্রেমের ব্যাপারে আগের ব্যর্থতা ঘুচতে পারে। মিথুন (২২ মে-২১ জুন) বেকারদের কেউ কেউ ঝুঁকিপূর্ণ বিদেশযাত্রায় সফল হতে পারেন। যেকোনো চুক্তি সম্পাদনের জন্য দিনটি শুভ। প্রেমের ব্যাপারে কেউ আপনার মনের দরজায় আজ কড়া নাড়তে পারে। সৃজনশীল কাজের স্বীকৃতি পাবেন। কর্কট (২২ জুন-২২ জুলাই) বৈদেশিক যোগাযোগ শুভ। বিপরীত লিঙ্গের কারও কাছ থেকে আর্থিক সহায়তা পেতে পারেন। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। রাজনৈতিক তৎপরতা শুভ। যানবাহন থেকে সতর্ক থাকুন। সিংহ (২৩ জুলাই-২৩ আগস্ট) বেকারদের কারও কারও ব্যবসায়িক উদ্যোগ ফলপ্রসূ হতে পারে। যেকোনো চুক্তি সম্পাদনের আগে প্রয়োজনীয় কাগজপত্র যাচাই করে নিন। আজ কারও কারও মনে প্রেমের ছোঁয়া লাগতে পারে। তীর্থভ্রমণের জন্য দিনটি শুভ। কন্যা (২৪ আগস্ট-২৩ সেপ্টেম্বর) ব্যবসায় আগের ক্ষতি পুষিয়ে নেওয়ার সুযোগ পাবেন। আজ কারও প্রেমের আহ্বানে সাড়া দিতে হতে পারে। বিদেশযাত্রায় প্রবাসী আত্মীয়ের সহায়তা পেতে পারেন। রাজনৈতিক তৎপরতা শুভ। তুলা (২৪ সেপ্টেম্বর-২৩ অক্টোবর) বেকারদের কারও কারও জন্য দিনটি সাফল্যের বার্তা বয়ে আনতে পারে। প্রেমের ক্ষেত্রে আগের ব্যর্থতা ঘুচতে পারে। যাবতীয় কেনাকাটায় লাভবান হবেন। রাজনীতিতে আপনার অবস্থান সুদৃঢ় হবে। বৃশ্চিক (২৪ অক্টোবর-২২ নভেম্বর) ফাটকা ব্যবসায় বিনিয়োগ করে লাভবান হতে পারেন। যৌথ বিনিয়োগ শুভ। বেকারদের কারও কারও কর্মসংস্থান হতে পারে। আপনার প্রেমিক মন আজ তার ঠিকানা খঁুজে পাবে। দূরের যাত্রা শুভ। ধনু (২৩ নভেম্বর-২১ ডিসেম্বর) বেকারদের কারও কারও কর্মসংস্থানের সম্ভাবনা আছে। বিদেশযাত্রার ক্ষেত্রে নতুন সুযোগ আসতে পারে। ফেসবুকে কারও দেওয়া তথ্য আপনার প্রেমিক মনকে উসকে দিতে পারে। রাজনৈতিক তৎপরতা শুভ। মকর (২২ ডিসেম্বর-২০ জানুয়ারি) কর্মস্থলে তথ্যবিভ্রাটের কারণে সাময়িক জটিলতা দেখা দিতে পারে। বেকারদের কারও কারও জন্য আজ সুখবর আছে। প্রেমিক-প্রেমিকার মধ্যে ভুল-বোঝাবুঝির অবসান হতে পারে। যানবাহন থেকে সতর্ক থাকুন। কুম্ভ (২১ জানুয়ারি-১৮ ফেব্রুয়ারি) শিল্পকলা কিংবা সমাজকল্যাণমূলক কর্মকাণ্ডের জন্য প্রশংসা পেতে পারেন। বেকারদের কারও কারও জন্য আজ সুখবর আছে। ফেসবুকে কারও সঙ্গে মতবিনিময় থেকে প্রেমের শুভসূচনা হতে পারে। দূরের যাত্রায় সতর্ক থাকুন। মীন (১৯ ফেব্রুয়ারি-২০ মার্চ) ব্যবসায় আগের ক্ষতি পুষিয়ে নেওয়ার সুযোগ পাবেন। যৌথ বিনিয়োগ শুভ। পাওনা আদায়ে তৎপর হোন। পেশাগত দ্বন্দ্বের অবসান হবে। দূরের যাত্রা শুভ। প্রেমবিষয়ক জটিলতার অবসান হবে।	5
ঢাকায় আজ গণজাগরণ মঞ্চ: গণজাগরণ মঞ্চের দুই বছর উদ্যাপন উপলক্ষে অনুষ্ঠান, বেলা সাড়ে ১১টায়, শাহবাগে। সম্মিলিত সাংস্কৃতিক জোট: দেশব্যাপী সন্ত্রাস, নাশকতা, পুড়িয়ে মানুষ হত্যার প্রতিবাদে সমাবেশ ও গণপদযাত্রা, বিকেল চারটায়, কেন্দ্রীয় শহীদ মিনারে।	5
আপনার রাশিফল আজ ৫ ফেব্রুয়ারি। এই তারিখে জন্মগ্রহণ করায় পাশ্চাত্যমতে আপনি কুম্ভ রাশির জাতক-জাতিকা। আপনার জন্য গুরুত্বপূর্ণ সংখ্যা ৪ ও ৫। গুরুত্বপূর্ণ দিন রবি ও বুধবার। শুভ রং—আকাশি, হালকা নীল, ম্যাজেন্টা। শুভ রত্ন—গার্নেট, গোমেদ। বিশিষ্ট ব্যক্তিত্ব—ফুটবলার রোনালদো, নেইমার, অভিনেতা অভিষেক বচ্চন। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ-২০ এপ্রিল) ব্যবসায় আগের ক্ষতি পুষিয়ে নেওয়ার সুযোগ পাবেন। আজ কারও প্রেমের আহ্বানে সাড়া দিতে হতে পারে। কর্মস্থলে অন্যের সহযোগিতা পাবেন। দূরের যাত্রা শুভ। রাজনৈতিক কর্মকাণ্ড থেকে দূরে থাকুন। বৃষ (২১ এপ্রিল-২১ মে) বিদেশযাত্রার ক্ষেত্রে নতুন সুযোগ আসতে পারে। পারিবারিক দ্বন্দ্বের অবসান হবে। আজ কারও কারও মনে প্রেমের ছোঁয়া লাগতে পারে। আজ আপনার অর্থভাগ্য বিশেষ শুভ। রাজনীতিতে পরিচিতি বৃদ্ধি পেতে পারে। মিথুন (২২ মে-২১ জুন) শিল্পকলা কিংবা সাহিত্যকর্মের জন্য সম্মাননা পেতে পারেন। পাওনা আদায়ে কুশলী হোন। প্রেমের ব্যাপারে কেউ আপনার মনের দরজায় আজ কড়া নাড়তে পারে। কর্মস্থলে আপনার গুরুত্ব বৃদ্ধি পেতে পারে। কর্কট (২২ জুন-২২ জুলাই) শিক্ষার্থীদের কারও কারও বিদেশে অধ্যয়নের প্রক্রিয়া চূড়ান্ত হতে পারে। আজ কারও প্রেমের আহ্বানে সাড়া দিতে হতে পারে। রাজনীতিতে আপনার অবস্থান সুসংহত হতে পারে। দূরের যাত্রা শুভ। সিংহ (২৩ জুলাই-২৩ আগস্ট) বৈদেশিক বাণিজ্যে শুভ যোগাযোগ ঘটতে পারে। পারিবারিক দ্বন্দ্বের অবসান হবে। ফেসবুকে কারও সঙ্গে মতবিনিময় থেকে প্রেমের শুভসূচনা হতে পারে। প্রেমে সাফল্যের দেখা পাবেন। কন্যা (২৪ আগস্ট-২৩ সেপ্টেম্বর) ব্যবসায়িক কর্মকাণ্ডের সুবাদে বিদেশযাত্রার সুযোগ আসতে পারে। কর্মস্থলে আগের জমে থাকা কাজগুলো আজ সুষ্ঠুভাবে সম্পাদিত হবে। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। রাজনৈতিক তৎপরতা শুভ। তুলা (২৪ সেপ্টেম্বর-২৩ অক্টোবর) ব্যবসায়িক যোগাযোগ শুভ। আজ কারও প্রেমের আহ্বানে সাড়া দিতে হতে পারে। ভেঙে যাওয়া বন্ধুত্ব জোড়া লাগতে পারে। নতুন কাজে হাত দেওয়ার জন্য দিনটি শুভ। সৃজনশীল কাজের স্বীকৃতি পাবেন। বৃশ্চিক (২৪ অক্টোবর-২২ নভেম্বর) শিক্ষা কিংবা গবেষণার জন্য সম্মাননা পেতে পারেন। পারিবারিক দ্বন্দ্বের অবসান হতে পারে। আজ কারও প্রেমের আহ্বানে সাড়া দিতে হতে পারে। দূরের যাত্রা শুভ। রাজনৈতিক শোভাযাত্রা এড়িয়ে চলুন। ধনু (২৩ নভেম্বর-২১ ডিসেম্বর) দিনটি শুরু হতে পারে প্রিয়জনের কাছ থেকে পাওয়া কোনো সুখবর দিয়ে। আজ হঠাৎ করেই হাতে টাকাপয়সা চলে আসতে পারে। প্রেমিক-প্রেমিকার জন্য দিনটি বিশেষ শুভ। যানবাহন থেকে সতর্ক থাকুন। মকর (২২ ডিসেম্বর-২০ জানুয়ারি) ব্যবসায়িক চুক্তি সম্পাদনের জন্য দিনটি শুভ। কর্মস্থলে আপনার গ্রহণযোগ্যতা বৃদ্ধি পেতে পারে। প্রেমবিষয়ক জটিলতার অবসান হবে। আজ কারও কাছ থেকে আর্থিক সহায়তা পাওয়ার সম্ভাবনা আছে। কুম্ভ (২১ জানুয়ারি-১৮ ফেব্রুয়ারি) শিক্ষা কিংবা গবেষণার জন্য সম্মাননা পেতে পারেন। সামাজিক কর্মকাণ্ডে ব্যস্ততা বৃদ্ধি পেতে পারে। হারিয়ে যাওয়া মূল্যবান জিনিস খঁুজে পাওয়ার সম্ভাবনা আছে। কর্মস্থলে পদস্থদের আনুকূল্য পাবেন। মীন (১৯ ফেব্রুয়ারি-২০ মার্চ) বৈদেশিক বাণিজ্যে বিদেশি প্রতিপক্ষের কাছ থেকে লোভনীয় প্রস্তাব পেতে পারেন। আজ আকস্মিকভাবে অর্থপ্রাপ্তির সম্ভাবনা আছে। প্রেমের ক্ষেত্রে আগের ব্যর্থতা ঘুচতে পারে। দূরের যাত্রা শুভ।	5
আপনার রাশিফল আজ ৭ ফেব্রুয়ারি। এই তারিখে জন্মগ্রহণ করায় পাশ্চাত্যমতে আপনি কুম্ভ রাশির জাতক বা জাতিকা। আপনার জন্য গুরুত্বপূর্ণ সংখ্যা ৪ ও ৭। গুরুত্বপূর্ণ দিন রবি ও সোমবার। শুভ রং—ফিরোজা, তামাটে, বাদামি। শুভ রত্ন—ক্যাটস আই, অ্যামিথিস্ট। বিশিষ্ট ব্যক্তিত্ব—কথাশিল্পী চার্লস ডিকেন্স, কবি সাইয়িদ আতিকুল্লাহ, কৃষ্ণাঙ্গ নেতা ফ্রেডরিক ডগলাস। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ-২০ এপ্রিল) দিনের শুরুতেই অর্থনৈতিক কর্মকাণ্ডে তেজিভাব বিরাজ করবে। পাওনা আদায় হবে। ফেসবুক দেখুন—কারও হেঁয়ালিপূর্ণ মন্তব্যের আড়ালে লুকিয়ে থাকতে পারে প্রেমের পরোক্ষ আহ্বান। রাজনৈতিক তৎপরতা শুভ। বৃষ (২১ এপ্রিল-২১ মে) ব্যবসায় আগের ক্ষতি পুষিয়ে নেওয়ার সুযোগ পাবেন। যেকোনো চুক্তি সম্পাদনের জন্য দিনটি শুভ। কোনো কোনো ক্ষেত্রে বন্ধুত্বের সম্পর্ক প্রেমে রূপ নিতে পারে। কর্মস্থলে পদস্থ ব্যক্তিদের আনুকূল্য পেতে পারেন। মিথুন (২২ মে-২১ জুন) বেকারদের কারও কারও জন্য দিনটি সুফল বয়ে আনতে পারে। আপনি একজন সংগীতশিল্পী হয়ে থাকলে আজ এ ক্ষেত্রে সম্মাননা পেতে পারেন। প্রেমে সাফল্যের দেখা পাবেন। দূরের যাত্রা শুভ। কর্কট (২২ জুন-২২ জুলাই) বৈদেশিক বাণিজ্যে বিদেশি প্রতিপক্ষের কাছ থেকে সহজ শর্তে ব্যবসায়ের প্রস্তাব পেতে পারেন। রাজনীতিতে প্রতিপক্ষকে কোণঠাসা করা সহজ হবে। ভেঙে যাওয়া প্রেমের সম্পর্ক জোড়া লাগতে পারে। সিংহ (২৩ জুলাই-২৩ আগস্ট) শিল্প সংস্থাপন কিংবা প্রকল্প বাস্তবায়নের কাজে অগ্রগতি হতে পারে। আজ হঠাৎ করেই হাতে টাকাপয়সা চলে আসতে পারে। আপনার প্রেমিক মন আজ তার ঠিকানা খুঁজে পাবে। দূরের যাত্রা শুভ। কন্যা (২৪ আগস্ট-২৩ সেপ্টেম্বর) ব্যবসায় আগের ক্ষতি পুষিয়ে নেওয়ার সুযোগ পাবেন। যেকোনো চুক্তি সম্পাদনের জন্য দিনটি শুভ। পাওনা আদায়ে তৎপর হোন। প্রেমিক-প্রেমিকার জন্য দিনটি শুভ। দূরের যাত্রায় সতর্ক থাকুন। তুলা (২৪ সেপ্টেম্বর-২৩ অক্টোবর) ফাটকা ব্যবসায় বিনিয়োগ করে লাভবান হতে পারেন। যেকোনো চুক্তি সম্পাদনের জন্য দিনটি শুভ। ফেসবুকে কারও সঙ্গে মতবিনিময় থেকে প্রেমের শুভসূচনা হতে পারে। দূরের যাত্রা শুভ। বৃশ্চিক (২৪ অক্টোবর-২২ নভেম্বর) বিদেশযাত্রার ক্ষেত্রে হাতছাড়া হয়ে যাওয়া সুযোগ ফিরে আসতে পারে। পেশাগত দ্বন্দ্বের অবসান হবে। পরিবারের কারও রোগমুক্তি ঘটতে পারে। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। ধনু (২৩ নভেম্বর-২১ ডিসেম্বর) বৈদেশিক যোগাযোগ শুভ। আপনার প্রেমিক মন আজ তার ঠিকানা খুঁজে পাবে। পাওনা আদায়ে কুশলী হোন। সামাজিক কর্মকাণ্ডে ব্যস্ততা বাড়তে পারে। রাজনৈতিক তৎপরতা শুভ। মকর (২২ ডিসেম্বর-২০ জানুয়ারি) সৃজনশীল পেশায় আপনার সুনাম অন্যের ঈর্ষার কারণ হতে পারে। হারিয়ে যাওয়া মূল্যবান জিনিস খুঁজে পাওয়ার সম্ভাবনা আছে। কোনো কোনো ক্ষেত্রে বন্ধুত্বের সম্পর্ক প্রেমে রূপ নিতে পারে। কুম্ভ (২১ জানুয়ারি-১৮ ফেব্রুয়ারি) ব্যবসায় আগের ক্ষতি পুষিয়ে নেওয়ার সুযোগ পাবেন। যেকোনো চুক্তি সম্পাদনের জন্য দিনটি শুভ। ভেঙে যাওয়া প্রেমের সম্পর্ক জোড়া লাগতে পারে। আজ আকস্মিকভাবে অর্থপ্রাপ্তি ঘটতে পারে। মীন (১৯ ফেব্রুয়ারি-২০ মার্চ) শিল্পকলা কিংবা সাহিত্যকর্মের জন্য প্রশংসিত হবেন। পারিবারিক দ্বন্দ্বের অবসান হবে। পাওনা আদায়ে তৎপর হোন। প্রেমের ক্ষেত্রে কেউ আপনার বিরুদ্ধাচরণ করতে পারে। রাজনৈতিক তৎপরতা শুভ।	5
পরিবেশবান্ধব হয়ে ওঠেনি হাতিরঝিল রাজধানীর হাতিরঝিল ছিল নিতান্তই দূষণ-দখলে আবৃত একটি দুর্গন্ধময় ডোবা। সেই ডোবা ও এর আশপাশের এলাকাকে সুন্দর ও পরিবেশবান্ধব করার কার্যকর উদ্যোগের শুরুটা ২০০৯ সালে। তবে স্থানটি মনোরম করে তোলা এবং আশপাশের এলাকায় জলাবদ্ধতার সমস্যা কমলেও ছয় বছরেও তা পরিবেশবান্ধব হয়ে ওঠেনি। হাতিরঝিল প্রকল্পের বর্তমান অবস্থা নিয়ে এই আয়োজন হাতিরঝিল বর্তমানে রাজধানীর সৌন্দর্য্যপ্রেমীদের কাছে অন্যতম আকর্ষণীয় হলেও তা এখনো পরিবেশবান্ধব হয়নি। দূষণরোধে সাত বছরেও গড়ে ওঠেনি পয়োশোধনাগার, আলাদা করা হয়নি বর্জ্য ও বৃষ্টির পানি প্রবাহের পথ। রয়েছে ছিনতাইকারী ও অবাঞ্ছিতদের ভিড়। এ ছাড়া পরিবেশ উন্নয়ন ও যানজট কমিয়ে আনা হাতিরঝিল প্রকল্পের উদ্দেশ্য হলেও তা পুরোপুরি বাস্তবায়িত হয়নি। প্রকল্পসংশ্লিষ্ট বিভিন্ন পর্যায়ের কর্মকর্তাদের সঙ্গে কথা বলে জানা গেছে, বালু নদের কাছে দাসেরকান্দি পয়োশোধনাগার গড়ে না তোলা, বর্জ্য ও বৃষ্টির পানির প্রবাহ আলাদা না করা, বর্জ্য ব্যবস্থাপনায় সমন্বয়হীনতা, প্রয়োজনীয় জমি অধিগ্রহণ ও মামলা নিষ্পত্তি না হওয়া বিষয়গুলো প্রকল্পের পুরো কাজ শেষ না করার জন্য বাধা হিসেবে দেখা হচ্ছে। প্রায় দুই হাজার কোটি টাকা খরচ করে গড়ে তোলা এই প্রকল্প রক্ষণাবেক্ষণে এখন পর্যন্ত কোনো কর্তৃপক্ষ বা বিভাগ সৃষ্টি হয়নি। বর্তমানে সেনাবাহিনীর তত্ত্বাবধান থাকায় রক্ষণাবেক্ষণের কাজ কিছুটা বজায় আছে। কিন্তু তারা চলে যাওয়ার পর কে বা কারা তত্ত্বাবধান করবে, তা এখন পর্যন্ত নির্ধারিত হয়নি। রাজউকের চেয়ারম্যান জয়নাল আবেদীন ভূঁইয়া অবশ্য বলেন, বিষয়টি নিয়ে চিন্তাভাবনা চলছে। প্রকল্পের মূল পরিকল্পনাকারী ও সর্বোচ্চ তদারককারী বাংলাদেশ প্রকৌশল বিশ্ববিদ্যালয়ের শিক্ষক অধ্যাপক মুজিবুর রহমান বলেন, খুবই দুর্ভাগ্য যে চারপাশের পয়োবর্জ্য, গৃহস্থালি ও শিল্প-বাণিজ্যের বারোয়ারি বর্জ্য হাতিরঝিলের পরিবেশকে নষ্ট করে তুলছে। এখন বছরের পাঁচ মাসই নাকে রুমালচাপা দিয়ে দর্শনার্থীদের এই প্রকল্পের সৌন্দর্য উপভোগ করতে হবে। কারণ বছরে অন্তত পাঁচ মাস বর্ষা মৌসুম থাকে। এ সময় বৃষ্টির পানির সঙ্গে বারোয়ারি বর্জ্য ভেতরে ঢুকে পড়ে। অনুসন্ধানে জানা যায়, প্রকল্পে থাকলেও প্রায় সাত বছরে ঢাকা ওয়াসা পয়ো পরিশোধনাগার তৈরি করতে পারেনি। আলাদা পথ থাকার কথা হলেও বৃষ্টির পানি ও পয়োবর্জ্য একই পাইপলাইন ধরে যাচ্ছে ঝিলের পানিতে। এটা বন্ধে ঢাকা ওয়াসা, সিটি করপোরেশনসহ বিভিন্ন সংস্থার সমন্বয় নেই। দাসেরকান্দি পয়োশোধনাগার কবে হবে?: মনোরম ও দৃষ্টিনন্দন এলাকা হিসেবে গড়ে উঠলেও হাতিরঝিল ‘প্রকল্পের কলঙ্ক’ দুর্গন্ধময় পরিবেশ। এর জন্য প্রধানত দায়ী বালু নদের কাছে ঢাকা ওয়াসার দাসেরকান্দি পয়োশোধনাগার নির্মাণ না হওয়া। প্রায় সাত বছর আগে মূল নকশায় ওই শোধনাগারের কথা থাকলেও এর জন্য জমি অধিগ্রহণের প্রক্রিয়া মাত্র শুরু হয়েছে। জানা যায়, ২০০৮ সালে হাতিরঝিলের কাজ শুরুর সময়ই শোধনাগারটির নির্মাণকাজ শুরু করার কথা ছিল। তবে এর আগে নারায়ণগঞ্জের পাগলা পয়োশোধনাগারের মতো দাসেরকান্দি পয়োশোধনাগার তৈরির উদ্যোগ নেয় ঢাকা ওয়াসা। এ জন্য তারা সোইকো ইন্টারন্যাশনাল নামের এক সুইডিশ কোম্পানির মাধ্যমে এর সম্ভাব্যতা যাচাইও করেছিল। গত সপ্তাহে সরজমিন ঘুরে দেখা যায়, হাতিরঝিলের দুপাশের নর্দমা দিয়ে পয়োবর্জ্য রামপুরা সেতুর কাছে জমা হচ্ছে। পরে তা বনশ্রীর পাশ দিয়ে বেগুনবাড়ী ও নড়াই খাল দিয়ে আশপাশের লোকালয়ে ছড়িয়ে পড়ছে। দূষণ আগে যেভাবে হতো, সেভাবেই হচ্ছে। বিশেষ করে দূষণ ছড়িয়ে পড়ছে বনশ্রী আফতাবনগর এলাকায়। বর্ষাকালে বর্জ্যের প্রবাহ আরও বেড়ে যায়। ওয়াসা সূত্র জানায়, ২০০৭ সালে তিন হাজার কোটি টাকায় দাসেরকান্দি প্রকল্প হবে বলে ঠিক করে ওয়াসা। ওই সময় বুয়েটের পক্ষ থেকে দেশি প্রযুক্তি ব্যবহারের মাধ্যমে ৫০০ কোটি টাকায় এই প্রকল্প বাস্তবায়ন সম্ভব বলে জানানো হয়। দেশি প্রযুক্তিতে এই শোধনাগার নির্মাণের সিদ্ধান্ত হলেও তা সময়মতো না হওয়ায় খরচ বেড়ে দেড় হাজার কোটির টাকায় দাঁড়িয়েছে। শুরুতে কথা ছিল ১০০ একর জমিতে শোধনাগার হবে। এখন ৬০ একরে নামিয়ে আনা হয়েছে। অধ্যাপক মুজিবুর রহমান বলেন, হাতিরঝিলের বর্জ্য দুপাশের নর্দমাপথে দাসেরকান্দিতে নিয়ে পরিশোধন করতে হবে, এটাই কথা ছিল। আফতাবনগর দিয়ে এই বর্জ্য যাওয়ার বিষয় নির্ধারণও আছে। কিন্তু যেভাবে বাড়িঘর নির্মাণ করা হচ্ছে, তাতে যত দিন যাবে বিষয়টি কঠিন হয়ে পড়বে। রাস্তাও সংকুচিত হয়ে যাবে। খালের পাশ দিয়ে এই লাইন যাওয়ার কোনো সুযোগ নেই। নকশায় বলা হয়েছে, বর্জ্য রামপুরা সেতুর সামনে লিফট পাম্পিং স্টেশনে জমা হবে। পরে তা পাইপলাইনের মাধ্যমে আফতাবনগর হয়ে পাঁচ কিলোমিটার দূরে দাসেরকান্দিতে গিয়ে মিশবে। সেখানে পয়োবর্জ্য পরিশোধন হয়ে বালু নদে চলে যাবে।	5
যুগলদের জন্য প্রেমিকের হাত ধরে বেরিয়ে পড়েন বন্দনা। ছেড়ে এসেছেন মা-বাবা, বন্ধু-বান্ধব ও পড়াশোনা। এখন লাভ কমান্ডো নামের একটি সেবামূলক সংগঠনের কল্যাণে মাথার ওপর একটি ছাদ জুটেছে ওই নবদম্পতির। ভারতের রাজধানী নয়াদিল্লিভিত্তিক সংগঠনটি ২০১০ সালে প্রতিষ্ঠা করেন সঞ্জয় সাচদেব নামের একজন সাবেক সাংবাদিক। তারা কয়েক হাজার দুঃসাহসী যুগলকে নিরাপদ আশ্রয় ও আইনি পরামর্শ দিয়েছে। সংগঠনটি নয়াদিল্লি শহরে সাতটি অ্যাপার্টমেন্ট পরিচালনা করে। সঞ্জয় বলেন, ভারতে নিজেদের পছন্দে জীবনসঙ্গী বাছাই করে তরুণ-তরুণীদের অনেকেই এখনো সহিংসতার শিকার হচ্ছেন। এএফপি	5
পরিচর্যা নেই, মরে যাচ্ছে সৌন্দর্যবর্ধক গাছ সবুজ নগর গড়ার পরিকল্পনা নিয়ে বরিশাল সিটি করপোরেশন এলাকায় লক্ষাধিক সৌন্দর্যবর্ধক গাছ লাগানো হয়েছিল বছর পাঁচেক আগে। পরিচর্যা না করায় অনেক স্থানে গাছ মরে গেছে। যেগুলো আছে সেগুলোরও মরমর দশা। সম্প্রতি সরেজমিনে দেখা গেছে, নগরের নবগ্রাম সড়কের সড়ক-বিভাজনে (ডিভাইডার) থাকা অধিকাংশ সৌন্দর্যবর্ধক গাছ মরে গেছে। পানির অভাবে অবশিষ্ট গাছগুলোর শাখা-প্রশাখা শুকিয়ে যাচ্ছে। এ ছাড়া নগরের বিবিরপুকুর পাড়, মুক্তিযোদ্ধা পার্ক, রাজাবাহাদুর সড়ক ও বঙ্গবন্ধু উদ্যানের গাছগুলোর অবস্থাও একই রকম। শিগগির পানি ও সার দেওয়া না হলে মরে যাবে গাছগুলো। বরিশাল নগর সৌন্দর্য রক্ষা কমিটির সদস্য কাজী এনায়েত হোসেন অভিযোগ করে বলেন, সাবেক মেয়র শওকত হোসেন নগরের সৌন্দর্য রক্ষায় বনজ, ফলদ, ঔষধি ও শোভাবর্ধনকারী গাছ লাগান। সঠিকভাবে পরিচর্যা না করায় নগরের সৌন্দর্য ধ্বংস হয়ে যাচ্ছে। গাছ মরে গেলেও সে ব্যাপারে কোনো উদ্যোগ নিচ্ছেন না বর্তমান মেয়র আহসান হাবিব কামাল। বরিশাল সরকারি সৈয়দ হাতেম আলী কলেজের অধ্যক্ষ স ম ইমানুল হাকিম বলেন, গাছ না থাকলে তো অক্সিজেন কমে যাবে। কলেজের সামনে ডিভাইডারের গাছগুলো দীর্ঘদিন পরিচর্যা করা হয়নি। গাছের গোড়ায় পানি ও সার না থাকায় শুকিয়ে যাচ্ছে। অনেকগুলো গাছ ইতিমধ্যে মরে গেছে। বরিশাল সিটি করপোরেশনের সড়ক পরিদর্শক মো. সালাউদ্দিন প্রথম আলোকে বলেন, ‘আমার আগে যাঁরা গাছের পরিচর্যার দায়িত্বে ছিলেন, তাঁরা সঠিকভাবে কাজ না করায় অনেক স্থানের গাছ মরে গেছে। বর্তমানে সার, পানি দিয়ে বাকি গাছগুলো টিকিয়ে রাখার চেষ্টা করা হচ্ছে।’ নগরের নবগ্রাম সড়কের বাসিন্দা রেজাউল করিম অভিযোগ করেন, সড়কের পাশে থাকা গাছগুলোতে পানি ও সার না দেওয়ার কারণেই মরে গেছে। সিটি করপোরেশন এ ব্যাপারে কোনো উদ্যোগ নিচ্ছে না। করিম কুটির এলাকার বাসিন্দা রাসেদ সুমন বলেন, গত এক মাসেও সিটি করপোরেশনে কোনো লোককে গাছে পানি দিতে বা পরিচর্যা করতে দেখা যায়নি। সড়কের পাশের ব্যবসায়ী আক্কেল আলী বলেন, বর্ষার সময় গাছে পানি না দিলেও চলে। কিন্তু শুকনো মৌসুমে শুধু পানির অভাবেই গাছগুলো মরে গেছে। এ ব্যাপারে মেয়র আহসান হাবিব প্রথম আলোকে বলেন, ‘নগর সৌন্দর্য রক্ষায় নজর দিচ্ছি না এটা সঠিক নয়। আগে যাকে দায়িত্ব দেওয়া হয়েছিল, সে কাজ না করায় তাকে বরখাস্ত করা হয়েছে। বর্তমানে ৪০ জনের একটি দল গঠন করা হয়েছে। তারা গাছ পরিচর্যায় দায়িত্ব পালন করবে। গাছ পরিচর্যায় অবহেলা প্রমাণিত হলেই ব্যবস্থা নেওয়া হবে।’	5
ডায়াবেটিসে আক্রান্ত নারীর মৃত্যুঝুঁকি পুরুষের চেয়ে বেশি টাইপ ওয়ান ডায়াবেটিস রোগে আক্রান্ত নারীর অকালমৃত্যুর ঝুঁকি ডায়াবেটিক পুরুষদের তুলনায় বেশি। হৃদ্রোগে নারীর মৃত্যুঝুঁকিও একই রোগে আক্রান্ত পুরুষের তুলনায় প্রায় দ্বিগুণ। অস্ট্রেলিয়ার একদল বিজ্ঞানী এ কথা বলছেন। তাঁদের এ বিষয়ে একটি গবেষণা প্রতিবেদন ল্যানসেট ডায়াবেটিস অ্যান্ড এন্ডোক্রাইনোলজি সাময়িকীতে প্রকাশিত হয়েছে। খবর বিবিসির। টাইপ ওয়ান ডায়াবেটিসে আক্রান্ত প্রায় দুই লাখ মানুষের ওপর ওই গবেষণা চালানো হয়। এতে দেখা যায়, ডায়াবেটিসে আক্রান্ত নারীদের মারা যাওয়ার ঝুঁকি পুরুষের চেয়ে ৩৭ শতাংশ বেশি। হৃদ্রোগে আক্রান্ত ডায়াবেটিস রোগীর ক্ষেত্রেও পুরুষদের তুলনায় মৃত্যুঝুঁকি নারীদের বেশি। ডায়াবেটিসে আক্রান্ত নারীদের মস্তিষ্কে রক্তক্ষরণ হওয়ার আশঙ্কা পুরুষের চেয়ে ৩৭ শতাংশ বেশি। আর ডায়াবেটিক নারীর কিডনি রোগে আক্রান্ত হয়ে মৃত্যুর ঝুঁকিও ৪৪ শতাংশ বেশি। কুইন্সল্যান্ড বিশ্ববিদ্যালয়ের স্কুল অব পাবলিক হেলথের অধ্যাপক র্যাচেল হাক্সলি বলেন, টাইপ টু ডায়াবেটিসে আক্রান্ত রোগীদের আয়ু সুস্থ মানুষের চেয়ে কিছু কম হয়। কিন্তু তাদের মধ্যে নারী ও পুরুষের মারা যাওয়ার ঝুঁকি সমান কি না, তা এত দিন স্পষ্ট ছিল না।	5
আপনার রাশিফল আজ ৯ ফেব্রুয়ারি। এই তারিখে জন্মগ্রহণ করায় পাশ্চাত্যমতে আপনি কুম্ভ রাশির জাতক বা জাতিকা। আপনার জন্য গুরুত্বপূর্ণ সংখ্যা ৪ ও ৯। গুরুত্বপূর্ণ দিন রবি ও মঙ্গলবার। শুভ রং—হালকা হলুদ, ম্যাজেন্টা, ধূসর। শুভ রত্ন—রক্তপ্রবাল, গোমেদ। বিশিষ্ট ব্যক্তিত্ব—অধ্যাপক কবীর চৌধুরী, অভিনেতা সুভাষ দত্ত, মেজর জলিল। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ-২০ এপ্রিল) বেকারদের কারও কারও জন্য আজ সুখবর আছে। কোনো কোনো ক্ষেত্রে বন্ধুত্বের সম্পর্ক প্রেমে রূপ নিতে পারে। জমিজমা-সংক্রান্ত বিরোধের নিষ্পত্তি হতে পারে। তীর্থভ্রমণের জন্য দিনটি শুভ। রাজনীতি থেকে দূরে থাকুন। বৃষ (২১ এপ্রিল-২১ মে) ব্যবসায় নতুন বিনিয়োগ আশার সঞ্চার করবে। পারিবারিক সম্প্রীতি বজায় রাখার স্বার্থে অন্যের মতামতকে আজ গুরুত্ব দিতে হতে পারে। আপনার প্রেমিক মন আজ তার ঠিকানা খুঁজে পাবে। দূরের যাত্রা শুভ। মিথুন (২২ মে-২১ জুন) শিক্ষা কিংবা গবেষণায় অবদানের জন্য সম্মাননা পেতে পারেন। যৌথ বিনিয়োগ শুভ। আজ কারও প্রেমের আহ্বানে সাড়া দিতে হতে পারে। কোনো আইনি সমস্যার সমাধান হতে পারে। রাজনৈতিক তৎপরতা শুভ। কর্কট (২২ জুন-২২ জুলাই) দিনটি শুরু হতে পারে প্রিয়জনের কাছ থেকে পাওয়া কোনো সুসংবাদ দিয়ে। পারিবারিক দ্বন্দ্বের অবসান হবে। আজ আপনার অর্থভাগ্য বিশেষ শুভ। প্রেমিক-প্রেমিকার জন্য দিনটি বিশেষ শুভ। সিংহ (২৩ জুলাই-২৩ আগস্ট) ব্যবসায় আগের ক্ষতি পুষিয়ে নেওয়ার সুযোগ পাবেন। যৌথ কাজে সাফল্যের সম্ভাবনা আছে। আপনার প্রেমিক মন আজ তার ঠিকানা খুঁজে পাবে। দূরের যাত্রায় অচেনা সহযাত্রীর ব্যাপারে সতর্ক থাকুন। কন্যা (২৪ আগস্ট-২৩ সেপ্টেম্বর) চাকরিতে কারও কারও বেতনবৃদ্ধির সম্ভাবনা আছে। পরিবারের কোনো সদস্য আপনার বিরুদ্ধাচরণ করতে পারে। সামাজিক কর্মকাণ্ডে ব্যস্ততা বৃদ্ধি পেতে পারে। প্রেমে সাফল্যের দেখা পাবেন। রাজনৈতিক তৎপরতা শুভ। তুলা (২৪ সেপ্টেম্বর-২৩ অক্টোবর) ব্যবসায় আগের ক্ষতি পুষিয়ে নেওয়ার সুযোগ পাবেন। আজ কারও প্রেমের আহ্বানে সাড়া দিতে হতে পারে। দূরের যাত্রায় সতর্ক থাকুন। আর্থিক লেনদেন শুভ যাবতীয় কেনাকাটায় লাভবান হবেন। বৃশ্চিক (২৪ অক্টোবর-২২ নভেম্বর) বেকারদের কারও কারও কর্মসংস্থানের সম্ভাবনা আছে। আপনার প্রেমিক মন আজ তার ঠিকানা খুঁজে পাবে। ভেঙে যাওয়া বন্ধুত্ব জোড়া লাগতে পারে। আর্থিক লেনদেন শুভ। রাজনীতি থেকে দূরে থাকুন। ধনু (২৩ নভেম্বর-২১ ডিসেম্বর) বেকারদের কারও কারও জন্য দিনটি সাফল্যের বার্তা বয়ে আনতে পারে। ভেঙে যাওয়া প্রেমের সম্পর্ক জোড়া লাগতে পারে। কোনো গোপন শত্রুর পরিচয় জানা যেতে পারে। কর্মস্থলে পদস্থ ব্যক্তিদের আনুকূল্য পাবেন। মকর (২২ ডিসেম্বর-২০ জানুয়ারি) কোনো ঘনিষ্ঠ বন্ধু আপনার ব্যবসায় বিনিয়োগের আগ্রহ প্রকাশ করতে পারে। প্রেমের ব্যাপারে কেউ আপনার মনের দরজায় আজ কড়া নাড়তে পারে। রাজনৈতিক তৎপরতা শুভ। দূরের যাত্রায় সতর্ক থাকুন। কুম্ভ (২১ জানুয়ারি-১৮ ফেব্রুয়ারি) ব্যবসায়িক কর্মকাণ্ডের সুবাদে বিদেশযাত্রার সুযোগ আসতে পারে। আজ আকস্মিকভাবে অর্থপ্রাপ্তির সম্ভাবনা আছে। প্রেমে সাফল্যের দেখা পাবেন। কোনো আইনি সমস্যার সমাধান হতে পারে। দূরের যাত্রা শুভ। মীন (১৯ ফেব্রুয়ারি-২০ মার্চ) বৈদেশিক যোগাযোগ শুভ। আজ কারও কাছ থেকে আর্থিক সহায়তা পেতে পারেন। যৌথ বিনিয়োগ শুভ। প্রেমবিষয়ক জটিলতার অবসান হতে পারে। দূরের যাত্রায় বিশ্বস্ত কাউকে সঙ্গে নিন।	5
আপনার রাশিফল আজ ১০ ফেব্রুয়ারি। এই তারিখে জন্মগ্রহণ করায় পাশ্চাত্যমতে আপনি কুম্ভ রাশির জাতক বা জাতিকা। আপনার জন্য গুরুত্বপূর্ণ সংখ্যা ১ ও ৪। গুরুত্বপূর্ণ দিন রোববার। শুভ রং—লাল, হালকা নীল, তামাটে। শুভ রত্ন—রুবি, গোমেদ। বিশিষ্ট ব্যক্তিত্ব—কথাশিল্পী চার্লস ল্যাম্ব, বরিস পাস্তারনাক, অভিনেতা রবার্ট ওয়াগনার। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ-২০ এপ্রিল) দিনটি শুরু হতে পারে প্রিয়জনের কাছ থেকে পাওয়া কোনো সুখবর দিয়ে। পারিবারিক দ্বন্দ্বের অবসান হতে পারে। আজ হঠাৎ করেই হাতে টাকাপয়সা চলে আসতে পারে। আজ কারও প্রেমের আহ্বানে সাড়া দিতে হতে পারে। বৃষ (২১ এপ্রিল-২১ মে) শিক্ষাক্ষেত্রে কারও কারও বৃত্তি পাওয়ার সম্ভাবনা আছে। পাওনা আদায়ে কুশলী হোন। বেকারদের কেউ কেউ ঝুঁকিপূর্ণ বিদেশযাত্রায় সফল হবেন। আজ কারও মনে প্রেমের ছোঁয়া লাগতে পারে। মিথুন (২২ মে-২১ জুন) শিক্ষা কিংবা গবেষণায় অবদানের জন্য সম্মাননা পেতে পারেন। পারিবারিক দ্বন্দ্বের অবসানে আপনার উদ্যোগ ফলপ্রসূ হতে পারে। যাবতীয় কেনাকাটা শুভ। আপনার প্রেমিক মন আজ তার ঠিকানা খুঁজে পাবে। কর্কট (২২ জুন-২২ জুলাই) শিক্ষার্থীদের কারও কারও বিদেশে অধ্যয়নের প্রক্রিয়া চূড়ান্ত হতে পারে। পারিবারিক দ্বন্দ্বের অবসান হবে। সৃজনশীল কাজের জন্য প্রশংসিত হতে পারেন। প্রেমের ব্যাপারে ভেবেচিন্তে সিদ্ধান্ত নিন। সিংহ (২৩ জুলাই-২৩ আগস্ট) কর্মস্থলে পদস্থদের আনুকূল্য পাবেন। বিদেশযাত্রার ক্ষেত্রে নতুন সুযোগ আসতে পারে। ফেসবুকে কারও ইঙ্গিতপূর্ণ মন্তব্য থেকে প্রেমের শুভসূচনা হতে পারে। রাজনৈতিক তৎপরতা শুভ। কন্যা (২৪ আগস্ট-২৩ সেপ্টেম্বর) শিক্ষা কিংবা গবেষণার জন্য সম্মাননা পেতে পারেন। পারিবারিক দ্বন্দ্বের অবসান হবে। আজ কারও প্রেমের আহ্বানে সাড়া দিতে হতে পারে। বেকারদের কারও কারও জন্য আজ সুখবর আছে। দূরের যাত্রা শুভ। তুলা (২৪ সেপ্টেম্বর-২৩ অক্টোবর) বেকারদের কারও কারও কর্মসংস্থানের সম্ভাবনা আছে। সামাজিক কর্মকাণ্ডে ব্যস্ততা বৃদ্ধি পেতে পারে। ফেসবুকে কারও সঙ্গে মতবিনিময় থেকে প্রেমের শুভসূচনা হতে পারে। সৃজনশীল কাজের স্বীকৃতি পাবেন। বৃশ্চিক (২৪ অক্টোবর-২২ নভেম্বর) শিক্ষা কিংবা গবেষণার জন্য সম্মাননা পেতে পারেন। আজ আপনার অর্থভাগ্য বিশেষ শুভ। ব্যর্থ প্রেমিক-প্রেমিকার মনের আকাশে আজ নতুন সূর্য উঁকি দিতে পারে। সৃজনশীল কাজের জন্য প্রশংসিত হবেন। ধনু (২৩ নভেম্বর-২১ ডিসেম্বর) ব্যবসায়িক ভ্রমণ ফলপ্রসূ হতে পারে। কর্মস্থলে তথ্যবিভ্রাটের কারণে সাময়িক জটিলতা দেখা দিতে পারে। প্রেমের ব্যাপারে কেউ আপনার মনের দরজায় আজ কড়া নাড়তে পারে। রাজনৈতিক তৎপরতা শুভ। মকর (২২ ডিসেম্বর-২০ জানুয়ারি) শিক্ষা কিংবা গবেষণায় অবদানের জন্য সম্মাননা পেতে পারেন। যেকোনো চুক্তি সম্পাদনের জন্য দিনটি শুভ। ভেঙে যাওয়া প্রেমের সম্পর্ক জোড়া লাগতে পারে। পাওনা আদায় হবে। তীর্থভ্রমণের জন্য দিনটি শুভ। কুম্ভ (২১ জানুয়ারি-১৮ ফেব্রুয়ারি) ব্যবসায় আগের ক্ষতি পুষিয়ে নেওয়ার সুযোগ পাবেন। আজ কারও প্রেমের আহ্বানে সাড়া দিতে হতে পারে। দূরের যাত্রা শুভ। বেকারদের কারও কারও জন্য আজ সুখবর আছে। স্বাস্থে্যর প্রতি যত্ন নিন। মীন (১৯ ফেব্রুয়ারি-২০ মার্চ) ব্যবসায় শুভ যোগাযোগ ঘটতে পারে। পারিবারিক সমস্যার সমাধানে আপনার উদ্যোগ ফলপ্রসূ হতে পারে। যাবতীয় কেনাকাটা শুভ। আজ কারও কারও মনে প্রেমের ছোঁয়া লাগতে পারে। দূরের যাত্রা শুভ।	5
‘বসন্ত এসে গেছে...’ ফেব্রুয়ারির বুকে ফাগুনের ডাক শুনতে পাচ্ছেন? না পেলে ঢাকা বিশ্ববিদ্যালয় আসুন। রাস্তার দুধারের আমগাছে মুকুল ধরেছে। কুহু ডাক না শুনতে পেলেও ফার্মেসি অনুষদের বাগানে মিলবে কোকিলের দেখা। পুরোনো পাতার ফাঁকে ফাঁকে নতুন পাতা, আর তার মধ্যে মৃদু হিমেল হাওয়া। রবীন্দ্রনাথ কত আগে লিখে গেছেন, ‘নব বসন্তে নব আনন্দ, উৎসব নব...’। ফেব্রুয়ারি মানেই আমাদের কাছে একুশের বইমেলা। শুধু কি বই মেলা? টিএসসি থেকে এগোতে থাকলে কত কিছুর দেখাই তো মেলে। এক বিশাল কর্মযজ্ঞ যেন! ধরুন গতকালের কথাই। পড়ন্ত বিকেল। সূর্যটা টুপ করে ডুব দেওয়ার অপেক্ষায়। কেন্দ্রীয় শহীদ মিনারে একটু পর সম্মিলিত সাংস্কৃতিক জোটের একুশের অনুষ্ঠান শুরু হবে। মূল বেিদতে আয়োজন। ছিল একক ও দলীয় পরিবেশনায় নাচ ও গান। ছিল মঞ্চনাটক, পথনাটকও। এরপরের গন্তব্য বইমেলা। বাংলা একাডেমি আয়োজিত বইমেলার মূল পরিসর সোহরাওয়ার্দী উদ্যানে ঢুকে তেমন িভড় দেখা গেল না। বইমেলা তখন জমছে কেবল। যাঁরা ছিলেন, তাঁদের মধ্যে তরুণদের উপস্থিতিই বেশি। ঢাকা বিশ্ববিদ্যালয়পড়ুয়া তাসনিম জাবেদ বললেন, ‘বইমেলায় বই কিনি না কিনি, প্রতিদিনই ঘুরতে আসি। আর এখন তালিকা করছি। বাসা থেকে বই কেনার জন্য দুই হাজার টাকা এলেই আর দেরি করব না!’ আর প্রেমিকাকে বই উপহার দিতে তাঁর রুচিমতো বই খুঁজছিলেন বেসরকারি কোম্পানিতে কর্মরত নজরুল ইসলাম। সদ্য বিশ্ববিদ্যালয়ের গণ্ডি পেরিয়েছেন। পয়লা ফাল্গুন আর ভালোবাসা দিবসে একটা বড় সময় কাটাবেন বইমেলায়, বললেন তিনি। বইমেলা থেকে বেরিয়ে আসা হলো সোহরাওয়ার্দী উদ্যানের মুক্ত মঞ্চে। এখানে চলছে বাংলাদেশ শিল্পকলা একাডেমী আয়োজিত সাংস্কৃতিক অনুষ্ঠান। আয়োজনের নবম দিন ছিল কাল। এখানেও নিয়মিত পরিবেশিত হচ্ছে নাচ, গান, অভিনয়। দর্শকসারিতে অনেক মানুষ। তাঁদের মাঝে এসে ফেরি করে বিক্রি হচ্ছে পিঠা, বাদাম, চানাচুর, লাল গোলাপ। পয়লা ফাল্গুন আসার আগেই প্রকৃতি জানান দিচ্ছে, ‘বসন্ত এসে গেছে...’। ১৯৫২ সালের একুশে ফেব্রুয়ারি দিনটিও ছিল ফাগুনের একটি দিন, আটই ফাল্গুন। মনের আর মুখের ভালোবাসার সন্ধিক্ষণে এ সময়টায় একটু ঘুরেই আসুন ঢাকা বিশ্ববিদ্যালয়ে।	5
মুন্সিগঞ্জে নাট্য উৎসব শুরু মুন্সিগঞ্জের অনিয়মিত সাহিত্য ও সাংস্কৃতিক গোষ্ঠীর আয়োজেন সাত দিনব্যাপী নাট্য উৎসব মুন্সিগঞ্জ শিল্পকলা একাডেমী মিলানয়তনে গতকাল মঙ্গলবার শুরু হয়েছে। গতকাল বিকেলে এ উৎসবের উদ্বোধন করেন সংস্কৃতিমন্ত্রী আসাদুজ্জামান নূর। এ উপলক্ষে সংগঠনের সভাপতি সুজন হায়দারের সভাপতিত্বে আলোচনায় অংশ নেন জেলা প্রশাসক মো. সাইফুল হাসান, পুলিশ সুপার বিপ্লব বিজয় তালুকদার, জেলা আইনজীবী সমিতির সাবেক সভাপতি আর্শেদ উদ্দিন চৌধুরী, অনিয়মিত সাহিত্য ও সাস্কৃতিক গোষ্ঠীর প্রতিষ্ঠাতা সভাপতি গিয়াস উদ্দিন আহমেদ প্রমুখ। ১৫ ফেব্রুয়ারি পর্যন্ত চলবে এ উৎসব। এর আগে সংস্কৃতিমন্ত্রী মুন্সিগঞ্জের টঙ্গীবাড়ি উপজেলায় নাটেশ্বরে অগ্রসর বিক্রমপুরের আয়োজেন প্রত্নতত্ত্ব খননকাজ পরিদর্শন করেন।	5
আপনার রাশিফল আজ ১১ ফেব্রুয়ারি। এই তারিখে জন্মগ্রহণ করায় পাশ্চাত্যমতে আপনি কুম্ভ রাশির জাতক বা জাতিকা। আপনার জন্য গুরুত্বপূর্ণ সংখ্যা ২ ও ৪। গুরুত্বপূর্ণ দিন রবি ও সোমবার। শুভ রং—বেগুনি, সাদা, মেরুন। শুভ রত্ন—মুনস্টোন, ক্যাটস আই। বিশিষ্ট ব্যক্তিত্ব—বিজ্ঞানী এডিসন, কবি সত্যেন্দ্রনাথ দত্ত, আসাদ চৌধুরী। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ-২০ এপ্রিল) ফাটকা ব্যবসায় বিনিয়োগের মাধ্যমে লাভবান হতে পারেন। আজ আপনার অর্থভাগ্য বিশেষ শুভ। ভেঙে যাওয়া প্রেমের সম্পর্ক জোড়া লাগতে পারে। দূরের যাত্রা শুভ। রাজনীতি থেকে দূরে থাকুন। বৃষ (২১ এপ্রিল-২১ মে) দিনটি শুরু হতে পারে প্রিয়জনের কাছ থেকে পাওয়া কোনো সুখবর দিয়ে। কোনো গোপন শত্রুর পরিচয় জানা যেতে পারে। প্রেমের ব্যাপারে ভেবেচিন্তে সিদ্ধান্ত নিন। মামলা-মোকদ্দমার রায় আপনার অনুকূলে যেতে পারে। মিথুন (২২ মে-২১ জুন) বৈদেশিক যোগাযোগ শুভ। ফাটকা ব্যবসায় বিনিয়োগের মাধ্যমে লাভবান হতে পারেন। সন্তানসন্ততির কৃতিত্বে আপনার সামাজিক মর্যাদা বৃদ্ধি পেতে পারে। প্রেমিক-প্রেমিকার জন্য দিনটি বিশেষ শুভ। কর্কট (২২ জুন-২২ জুলাই) বেকারদের কারও কারও জন্য আজ সুখবর আছে। পরিবারের কোনো সদস্য আপনার বিরুদ্ধাচরণ করতে পারে। সৃজনশীল কাজের স্বীকৃতি পাবেন। প্রেমে সাফল্যের দেখা পাবেন। রাজনৈতিক তৎপরতা শুভ। সিংহ (২৩ জুলাই-২৩ আগস্ট) বেকারদের কারও কারও কর্মসংস্থানের সম্ভাবনা আছে। প্রেমিক-প্রেমিকার মধ্যে ভুল-বোঝাবুঝির অবসান হতে পারে। আজ হঠাৎ করেই হাতে টাকাপয়সা চলে আসতে পারে। রাজনীতি থেকে দূরে থাকুন। কন্যা (২৪ আগস্ট-২৩ সেপ্টেম্বর) দিনটি শুরু হতে পারে প্রিয়জনের কাছ থেকে পাওয়া কোনো সুখবর দিয়ে। বেকারদের কারও কারও জন্য আজ সুখবর আছে। প্রেমের ক্ষেত্রে আগের ব্যর্থতা ঘুচতে পারে। যাবতীয় কেনাকাটায় লাভবান হবেন। তুলা (২৪ সেপ্টেম্বর-২৩ অক্টোবর) ব্যবসায়িক ভ্রমণ ফলপ্রসূ হতে পারে। পরিবারের কারও রোগমুক্তি ঘটতে পারে। আজ আপনার অর্থভাগ্য বিশেষ শুভ। আপনার প্রেমিক মন আজ তার ঠিকানা খুঁজে পাবে। কোনো আইনি সমস্যার সমাধান হতে পারে। বৃশ্চিক (২৪ অক্টোবর-২২ নভেম্বর) বেকারদের কারও কারও কর্মসংস্থানের সম্ভাবনা আছে। ঝুঁকিপূর্ণ পেশায় নিয়োজিত ব্যক্তিদের কেউ কেউ পুরস্কৃত হতে পারেন। আজ কারও কারও মনে প্রেমের ছোঁয়া লাগতে পারে। রাজনৈতিক তৎপরতা শুভ। ধনু (২৩ নভেম্বর-২১ ডিসেম্বর) বিদেশযাত্রায় প্রবাসী আত্মীয়ের সহায়তা পেতে পারেন। পাওনা আদায়ে কুশলী হোন। প্রবাসী কারও সঙ্গে রোমান্টিক সম্পর্কের সূচনা হতে পারে। তীর্থভ্রমণ শুভ। রাজনৈতিক কর্মকাণ্ড থেকে দূরে থাকুন। মকর (২২ ডিসেম্বর-২০ জানুয়ারি) বিদেশযাত্রার ক্ষেত্রে হাতছাড়া হয়ে যাওয়া সুযোগ ফিরে আসতে পারে। বেকারদের কারও কারও কর্মসংস্থানের সম্ভাবনা আছে। প্রেমের ক্ষেত্রে আগের ব্যর্থতা ঘুচতে পারে। তীর্থভ্রমণের জন্য দিনটি শুভ। কুম্ভ (২১ জানুয়ারি-১৮ ফেব্রুয়ারি) বেকারদের কেউ কেউ ঝুঁকিপূর্ণ বিদেশযাত্রায় সফল হবেন। সামাজিক কর্মকাণ্ডে ব্যস্ততা বৃদ্ধি পেতে পারে। ভালো লাগার মানুষটি আজ ভালোবাসার মানুষে পরিণত হতে পারে। আজ আপনার অর্থভাগ্য বিশেষ শুভ। মীন (১৯ ফেব্রুয়ারি-২০ মার্চ) প্রবাসী কারও কাছ থেকে আর্থিক সহায়তা পেতে পারেন। আপনি একজন সংগীতশিল্পী হয়ে থাকলে আজ এ ক্ষেত্রে সম্মাননা পেতে পারেন। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। দূরের যাত্রা শুভ।	5
আপনার রাশিফল আজ ১৩ ফেব্রুয়ারি। এই তারিখে জন্মগ্রহণ করায় পাশ্চাত্যমতে আপনি কুম্ভ রাশির জাতক-জাতিকা। আপনার জন্য গুরুত্বপূর্ণ সংখ্যা ৪। গুরুত্বপূর্ণ দিন রোববার। শুভ রং—হলুদ, ফিরোজা, ধূসর। শুভ রত্ন—গোমেদ, মুনস্টোন। বিশিষ্ট ব্যক্তিত্ব—অভিনেত্রী কিম নোভাক, কবি রফিক আজাদ, গায়িকা নীলুফার ইয়াসমীন। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ-২০ এপ্রিল) বেকারদের কারও কারও জন্য আজ সুখবর আছে। হারিয়ে যাওয়া মূল্যবান জিনিস খঁুজে পাওয়ার সম্ভাবনা আছে। আজ কারও কারও মনে প্রেমের ছোঁয়া লাগতে পারে। সৃজনশীল কাজের স্বীকৃতি পাবেন। বৃষ (২১ এপ্রিল-২১ মে) ব্যবসায় আগের ক্ষতি পুষিয়ে নেওয়ার সুযোগ পাবেন। আজ আপনার অর্থভাগ্য বিশেষ শুভ। ভেঙে যাওয়া প্রেমের সম্পর্ক জোড়া লাগতে পারে। পারিবারিক দ্বন্দ্বের অবসান হবে। দূরের যাত্রা শুভ। মিথুন (২২ মে-২১ জুন) ব্যবসায়ে নতুন বিনিয়োগ আশার সঞ্চার করবে। পেশাগত দ্বন্দ্বের অবসান হতে পারে। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। আজ আপনার অর্থভাগ্য বিশেষ শুভ। দূরের যাত্রায় সতর্ক থাকুন। কর্কট (২২ জুন-২২ জুলাই) বেকারদের কারও কারও জন্য দিনটি সাফল্যের বার্তা বয়ে আনতে পারে। পরিবারের কারও অসুস্থতা আপনাকে ভাবিয়ে তুলতে পারে। প্রেমের ব্যাপারে ইতিবাচক সাড়া পাবেন। দূরের যাত্রা শুভ। সিংহ (২৩ জুলাই-২৩ আগস্ট) শিক্ষা কিংবা গবেষণার জন্য সম্মাননা পেতে পারেন। প্রবাসী কারও কাছ থেকে আর্থিক সহায়তা পাওয়ার সম্ভাবনা আছে। আজ কারও প্রেমের আহ্বানে সাড়া দিতে হতে পারে। স্বাস্থ্য ভালো যাবে। কন্যা (২৪ আগস্ট-২৩ সেপ্টেম্বর) ফাটকা ব্যবসায় বিনিয়োগের মাধ্যমে লাভবান হতে পারেন। যৌথ বিনিয়োগ শুভ। বেকারদের কারও কারও কর্মসংস্থানের সম্ভাবনা আছে। প্রেমের ক্ষেত্রে ইতিবাচক সাড়া পাবেন। দূরের যাত্রা শুভ। তুলা (২৪ সেপ্টেম্বর-২৩ অক্টোবর) শিক্ষা কিংবা গবেষণায় অবদানের জন্য সম্মাননা পেতে পারেন। যৌথ বিনিয়োগ শুভ। পারিবারিক দ্বন্দ্বের অবসান হবে। আজ কারও প্রেমের আহ্বানে সাড়া দিতে হতে পারে। রাজনৈতিক তৎপরতা শুভ। বৃশ্চিক (২৪ অক্টোবর-২২ নভেম্বর) বেকারদের কারও কারও কর্মসংস্থানের সম্ভাবনা আছে। পেশাজীবীদের কারও কারও পসার বৃদ্ধি পেতে পারে। আপনার প্রেমিক মন আজ তার ঠিকানা খঁুজে পাবে। মামলা-মোকদ্দমা থেকে দূরে থাকুন। ধনু (২৩ নভেম্বর-২১ ডিসেম্বর) ব্যবসায় আগের ক্ষতি পুষিয়ে নেওয়ার সুযোগ পাবেন। ফেসবুকে কারও সঙ্গে মতবিনিময় থেকে প্রেমের শুভসূচনা হতে পারে। কর্মস্থলে পদস্থ ব্যক্তিদের আনুকূল্য পাবেন। রাজনৈতিক তৎপরতা শুভ। মকর (২২ ডিসেম্বর-২০ জানুয়ারি) বেকারদের কারও কারও জন্য দিনটি সাফল্যের বার্তা বয়ে আনতে পারে। আজ কাউকে টাকা ধার দিয়ে বিপাকে পড়তে পারেন। যৌথ বিনিয়োগ শুভ। ব্যর্থ প্রেমের সম্পর্কে নতুন সম্ভাবনা উঁকি দিচ্ছে। দূরের যাত্রা শুভ। কুম্ভ (২১ জানুয়ারি-১৮ ফেব্রুয়ারি) শিল্পকলায় অবদানের জন্য সম্মাননা পেতে পারেন। পরিবারের কোনো সদস্য আপনার বিরুদ্ধাচরণ করতে পারে। আপনার প্রেমিক মন আজ তার ঠিকানা খুঁজে পাবে। দূরের যাত্রা শুভ। রাজনীতি থেকে দূরে থাকুন। মীন (১৯ ফেব্রুয়ারি-২০ মার্চ) বিদেশযাত্রার ক্ষেত্রে নতুন সুযোগ আসতে পারে। পারিবারিক দ্বন্দ্বের অবসান হবে। অতিথি আপ্যায়নে ব্যয় বৃদ্ধি পেতে পারে। ভেঙে যাওয়া প্রেমের সম্পর্ক জোড়া লাগতে পারে। স্বাস্থ্য ভালো যাবে।	5
বসন্তের আগের দিনেই বসন্ত ‘প্রিয় ফুল খেলবার দিন নয় অদ্য, ধ্বংসের মুখোমুখি আমরা’—সুভাষ মুখোপাধ্যায়ের এই পঙ্ক্তিগুলো বাজছে বইমেলার বাইরে, মাইকে। আর মেলার দুই প্রাঙ্গণ—বাংলা একাডেমি ও সোহরাওয়ার্দী উদ্যানের ভেতরে দেখা যাচ্ছে অজস্র ফুল, তরুণীদের মাথায় উজ্জ্বল মুকুট হয়ে আছে হলুদ ফুলের টায়রা। সব মিলিয়ে অনুপম বৈপরীত্য। মেলায় আগত অনেকের পোশাকেও গতকাল ছিল হলুদাভ আবহ—ফাগুন জাগিয়ে বসন্ত কি এসেই গেল তবে! ‘হ্যাঁ, বসন্তের আগের দিন থেকেই আমাদের মধ্যে শুরু হয়ে গেছে বসন্ত।’—মাথায় হলুদ ফুলের টায়রা পরে ঢাকা বিশ্ববিদ্যালয়ের শিক্ষার্থী নিহা কথাটি বলেই হাসলেন খিলখিল করে। সোহরাওয়ার্দী উদ্যানে তাঁর পাশে দাঁড়ানো বন্ধুরা আরও প্রসারিত করলেন সেই হাসি। এঁদেরই একজন বেনজির বাশার চৌধুরী। তাঁর হাতভর্তি বই—হুমায়ূন আহমেদ, মুহম্মদ জাফর ইকবাল, আনিসুল হক থেকে শুরু করে হরিশংকর জলদাস পর্যন্ত। বললেন, ‘কাল তো বসন্ত। ফাল্গুনের প্রথম দিনে বন্ধুদের বই উপহার দেব।’ বইমেলার ১২তম দিনে গতকাল মানুষের সমাগম যেমন আশা জাগিয়েছে, তেমনি বেড়েছে বিকিকিনিও। দুই প্রান্তেই লোকজনের পদচারণ ছিল আশাব্যঞ্জক। ঋতুরাজ বসন্তকে উদ্যাপন করতে এদিন বই কিনেছেন অনেকেই। কারও হাতে প্রবন্ধের বই, কারও হাতে ছোটগল্প কিংবা উপন্যাস। আবার জাহাঙ্গীরনগর বিশ্ববিদ্যালয়ের শিক্ষার্থী আকিল আশরাফের মতো কারও হাতে বাবুরনামার মতো আত্মজীবনীও শোভা পেয়েছে। বাসাবো বৌদ্ধমন্দির এলাকা থেকে সপরিবারে এসেছিলেন গৃহবধূ মুন্নী বড়ুয়া। বললেন, ‘শুধু বসন্ত কেন, বই তো সব সময়ই কিনি। তবে বিভিন্ন উপলক্ষে বই কিনলে ওই দিনটিকে স্মরণীয় করে রাখা যায়—ব্যাপারটা মন্দ নয়।’ মাঘের শেষ দিনে বইমেলায় মানুষের ভালো উপস্থিতিতে খুশি প্রকাশক ও বিক্রেতারাও। রোদেলা প্রকাশনীর স্বত্বাধিকারী রিয়াজ খানের কথায় তারই আভাস, ‘আজকে বেশ বিক্রি হচ্ছে। সহিংসতার ভয় ভেঙে মানুষ আসছে। আসলে ভয় পেতে পেতে মানুষ ভয়কে জয় করে ফেলেছে। বসন্তের প্রথম দিন ও ভালোবাসা দিবসেও ভালো বেচাকেনা হবে বলে আশা করছি।’ এমন আশার কথা জানালেন ঐতিহ্যর প্রধান নির্বাহী আরিফুর রহমান নাইমও। বইমেলার ১২ দিনে নানা ধরনের বই এসেছে। এর মধ্যে পাঠক-পছন্দের দিক থেকে এখন পর্যন্ত ছোটগল্প, উপন্যাসেরই জয়জয়কার—জানালেন অনন্যার কর্ণধার মনিরুল হক। অন্যদিকে প্রথমা প্রকাশনের বইমেলা বিক্রয়কেন্দ্রের প্রধান মো. ইউসুফের কথায় জানা গেল, ‘উপন্যাসের পাশাপাশি প্রবন্ধ, আত্মজীবনী ও মুক্তিযুদ্ধবিষয়ক বইও ভালো বিক্রি হচ্ছে।’ এঁদের সবাই স্বীকার করলেন, হরতাল-অবরোধসহ বৈরী রাজনৈতিক পরিস্থিতির কারণে এখনো সেভাবে মেলায় দেখা যায়নি ঢাকার বাইরের পাঠকদের। তাঁরা আসা শুরু করলে মেলা আরও জমজমাট হয়ে উঠবে বলেই প্রকাশকদের ধারণা। আজ বসন্ত দিনে মেলার দ্বার খুলবে বেলা ১১টায়। ১১টা থেকে বেলা ২টা পর্যন্ত চলবে ‘শিশু প্রহর’। এ ছাড়া একটানা মেলা চলবে ঠিক রাত সাড়ে আটটা অবধি। মুহম্মদ জাফর ইকবাল এবং এক পশলা অটোগ্রাফ: গতকাল বৃহস্পতিবার মেলার সোহরাওয়ার্দী উদ্যান প্রান্তে দেখা মিলল জনপ্রিয় সাহিত্যিক মুহম্মদ জাফর ইকবালের। সবে সন্ধ্যা নেমেছে। উদ্যানের খোলা প্রাঙ্গণে খুদে পাঠকদের মাঝখানে একের পর এক অটোগ্রাফ দিয়ে চলেছেন তাদের প্রিয় লেখক। কারও কারও আবদার ছিল লেখকের সঙ্গে ছবি তোলারও। এ সময় পাঠকের সব আবদারই রাখতে চেষ্টা করেছেন জাফর ইকবাল। নতুন বই ও মোড়ক উন্মোচন: একাডেমির সমন্বয় ও জনসংযোগ উপবিভাগ থেকে জানা গেছে, বৃহস্পতিবার বইমেলার ১২তম দিনে নতুন বই এসেছে ১০০টি। নজরুল মঞ্চে ৪টি নতুন বইয়ের মোড়ক উন্মোচন করা হয়। এ ছাড়া একাডেমির শামসুর রাহমান সেমিনারকক্ষে মোড়ক উন্মোচিত হয় শিক্ষামন্ত্রী নুরুল ইসলাম নাহিদের বই শিক্ষা অর্জনে যেতে হবে বহুদূর-এর। বইটি বেরিয়েছে চারুলিপি থেকে। বিকেলে বইমেলার মূল মঞ্চে অনুষ্ঠিত হয় ‘শিশু সংগঠক রোকনুজ্জামান খান দাদাভাই’ শীর্ষক আলোচনা অনুষ্ঠান। এতে প্রবন্ধ উপস্থাপন করেন খালেক বিন জয়েনউদদীন। আলোচনায় অংশগ্রহণ করেন মাহবুব তালুকদার, আলী ইমাম, লুৎফর রহমান রিটন ও প্রত্যয় জসীম। সভাপতিত্ব করেন শিল্পী হাশেম খান। আলোচকেরা বলেন, রোকনুজ্জামান খান দাদাভাই ছিলেন অনুপ্রেরণার মানুষ। তিনি সম্ভাবনাময় লেখকদের শিশু-কিশোরদের মাঝ থেকে খুঁজে বের করতেন এবং তাদের ভবিষ্যতের রত্ন হিসেবে নির্মাণে ভূমিকা রাখতেন। সন্ধ্যায় সাংস্কৃতিক অনুষ্ঠানে ছিল আবৃত্তি সংগঠন ‘শ্রুতিঘর’-এর আবৃত্তি পরিবেশনা এবং গোলাম কুদ্দুছের পরিচালনায় সাংস্কৃতিক সংগঠন ‘বহ্নিশিখা’-এর পরিবেশনা। গান করেন সাদী মহম্মদ, লিলি ইসলাম, তপন মাহমুদ, ফাতেমা তুজ জোহরা, লীনা তাপসী, ইয়াকুব আলী খান, আজিজুর রহমান তুহিন, সুমন মজুমদার ও মাহবুবা রহমান। আজ শিশু-কিশোর আবৃত্তি প্রতিযোগিতা ১৩তম দিনে আজ শুক্রবার সকাল ১০টায় বইমেলার মূল মঞ্চে শিশু-কিশোর আবৃত্তি প্রতিযোগিতা অনুষ্ঠিত হবে। অনুষ্ঠানের অতিথি অভিনয়শিল্পী শমী কায়সার। বিকেলে মেলার মূল মঞ্চে অনুষ্ঠিত হবে ‘কবি আবুল হোসেন’ শিরোনামের আলোচনা অনুষ্ঠান। এখানে প্রবন্ধ উপস্থাপন করবেন তারেক রেজা। আলোচনা করবেন বায়তুল্লাহ কাদেরী, অনু হোসেন ও হিমেল বরকত। সভাপতি মনজুরে মওলা।	5
আপনার রাশিফল আজ ১৪ ফেব্রুয়ারি। এই তারিখে জন্মগ্রহণ করায় পাশ্চাত্যমতে আপনি কুম্ভ রাশির জাতক-জাতিকা। আপনার জন্য গুরুত্বপূর্ণ সংখ্যা ৪ ও ৫। গুরুত্বপূর্ণ দিন রবি ও বুধবার। শুভ রং—আকাশি, হলুদ, ক্রিম। শুভ রত্ন—ইন্দ্রনীলা, পান্না। বিশিষ্ট ব্যক্তিত্ব—জ্যোতির্বিদ কোপার নিকাস, গায়ক ভীমসেন জোশী, শিল্পপতি আদমজী। এবার চলুন জেনে নেওয়া যাক আপনার রাশিতে আজকের পূর্বাভাস: মেষ (২১ মার্চ-২০ এপ্রিল) ব্যবসায় আগের ক্ষতি পুষিয়ে নেওয়ার সুযোগ পাবেন। পাওনা আদায়ের জন্য দিনটি শুভ। ব্যর্থ প্রেমিক-প্রেমিকার মনের আকাশে আজ নতুন সূর্য উঁকি দিতে পারে। ধর্মীয় কর্মকাণ্ডে আগ্রহ বৃদ্ধি পেতে পারে। বৃষ (২১ এপ্রিল-২১ মে) শিক্ষার্থীদের কারও কারও জন্য দিনটি সাফল্যের বার্তা বয়ে আনতে পারে। ফেসবুকে কারও দেওয়া তথ্য প্রেমের ব্যাপারে আপনাকে আগ্রহী করে তুলতে পারে। দূরে কোথাও ভ্রমণের জন্য দিনটি শুভ। মিথুন (২২ মে-২১ জুন) মিথুনের বন্ধুদের কেউ কেউ কর্মস্থলে আজ একাধিক সুযোগ কাজে লাগাতে সক্ষম হবেন। আজ আপনার অর্থভাগ্য বিশেষ শুভ। আজ কারও কারও মনে প্রেমের ছোঁয়া লাগতে পারে। দূরের যাত্রা শুভ। কর্কট (২২ জুন-২২ জুলাই) ব্যবসায় নতুন বিনিয়োগ আশার সঞ্চার করবে। সামাজিক কর্মকাণ্ডে ব্যস্ততা বৃদ্ধি পেতে পারে। ভেঙে যাওয়া প্রেমের সম্পর্ক জোড়া লাগতে পারে। মামলা-মোকদ্দমার রায় আপনার অনুকূলে যেতে পারে। সিংহ (২৩ জুলাই-২৩ আগস্ট) পেশাজীবীদের কারও কারও পসার বৃদ্ধি পেতে পারে। পাওনা আদায়ে তৎপর হোন। ফেসবুকে কারও ইঙ্গিতপূর্ণ মন্তব্য থেকে প্রেমের শুভসূচনা হতে পারে। সৃজনশীল কাজের স্বীকৃতি পাবেন। কন্যা (২৪ আগস্ট-২৩ সেপ্টেম্বর) ব্যবসায় নতুন বিনিয়োগ আশার সঞ্চার করবে। আজ আপনার অর্থভাগ্য বিশেষ শুভ। সামাজিক কর্মকাণ্ডে ব্যস্ততা বৃদ্ধি পেতে পারে। পারিবারিক দ্বন্দ্বের অবসান হবে। প্রেমের ক্ষেত্রে ইতিবাচক সাড়া পাবেন। তুলা (২৪ সেপ্টেম্বর-২৩ অক্টোবর) ব্যবসায়িক যোগাযোগ শুভ। আপনার প্রেমিক মন আজ তার ঠিকানা খঁুজে পাবে। আপনি একজন সংগীতশিল্পী হয় থাকলে আজ এ ক্ষেত্রে সম্মাননা পেতে পারেন। দূরের যাত্রা শুভ। রাজনীতি থেকে দূরে থাকুন। বৃশ্চিক (২৪ অক্টোবর-২২ নভেম্বর) পেশাজীবীদের কারও কারও পসার বৃদ্ধি পেতে পারে। পাওনা আদায়ে কুশলী হোন। ফেসবুকে কারও সঙ্গে মতবিনিময় থেকে প্রেমের শুভসূচনা হতে পারে। যাবতীয় কেনাকাটায় লাভবান হবেন। ধনু (২৩ নভেম্বর-২১ ডিসেম্বর) বেকারদের কারও কারও বিদেশযাত্রায় প্রচেষ্টা সফল হতে পারে। পাওনা আদায়ে প্রভাবশালী কারও সহযোগিতা পেতে পারেন। আজ কারও কারও মনে প্রেমের ছোঁয়া লাগতে পারে। স্বাস্থ্য ভালো যাবে। মকর (২২ ডিসেম্বর-২০ জানুয়ারি) দিনটি শুরু হতে পারে প্রিয়জনের কাছ থেকে পাওয়া কোনো সুসংবাদ দিয়ে। পাওনা আদায়ে প্রভাবশালী কারও সহযোগিতা পেতে পারেন। পেশাজীবীদের কারও কারও পসার বৃদ্ধি পেতে পারে। প্রেমে সাফল্যের দেখা পাবেন। কুম্ভ (২১ জানুয়ারি-১৮ ফেব্রুয়ারি) শিল্পকলায় অবদানের জন্য সম্মাননা পেতে পারেন। পারিবারিক দ্বন্দ্বের অবসান হবে। আজ কারও প্রেমের আহ্বানে সাড়া দিতে হতে পারে। যেকোনো চুক্তি সম্পাদনের জন্য দিনটি শুভ। রাজনীতিতে আপনার অবস্থান সুসংহত হবে। মীন (১৯ ফেব্রুয়ারি-২০ মার্চ) কর্মস্থলে অপরিচিত কারও কাছ থেকে অপ্রত্যাশিত সহযোগিতা পেতে পারেন। ফাটকা ব্যবসায় বিনিয়োগ করে লাভবান হতে পারেন। আপনার প্রেমিক মন আজ তার ঠিকানা খুঁজে পাবে। স্বাস্থ্য ভালো যাবে।	5
﻿2015-02-01 ১৯ ঘণ্টা বিদ্যুৎহীন খালেদা নৌপরিবহনমন্ত্রীর ঘোষণার ১০ ঘণ্টার মাথায় বিএনপির চেয়ারপারসন খালেদা জিয়ার গুলশানের কার্যালয়ের বিদ্যুৎ-সংযোগ কেটে দেওয়া হয়েছে। ১৯ ঘণ্টা অন্ধকারে রেখে রাত ১০টার দিকে আবার সংযোগ চালু করা হয়। শুক্রবার দিবাগত রাত পৌনে তিনটায় বিদ্যুতের খুঁটি থেকে তার খুলে দেওয়া হলে কার্যালয়টি অন্ধকারে ডুবে যায়। এরপর গতকাল শনিবার দুপুরের দিকে কার্যালয়ের কেব্ল টিভি ও ব্রডব্যান্ড ইন্টারনেট সংযোগ বিচ্ছিন্ন করার পর বিকেলে ওই এলাকার মোবাইল ফোন নেটওয়ার্কও বন্ধ করে দেওয়া হয়। অবশ্য রাতে তা আবার চালু হয়। বিএনপির চেয়ারপারসনের প্রেস উইংয়ের সদস্য শাইরুল কবির বলেন, রাতে বিদ্যুৎ-সংযোগ বিচ্ছিন্ন করার সময় এর কারণ জানতে চাইলে ডেসকোর লাইনম্যান বলেন, তিনি কিছু জানেন না। থানার নির্দেশে লাইন কাটতে এসেছেন। প্রথম আলোর পক্ষ থেকে জানতে চাওয়া হলে গুলশান থানার পুলিশ বিষয়টি অবহিত নয় বলে দাবি করেছে। কিন্তু কেন, কী উদ্দেশ্যে বিদ্যুৎ লাইন কেটে দেওয়া হলো, আবার ১৯ ঘণ্টা পর চালু করা হলো, সরকারের পক্ষ থেকে তার কোনো ব্যাখ্যা দেওয়া হয়নি। যোগাযোগ করা হলে সরকারের দায়িত্বশীল ব্যক্তিরা এ ব্যাপারে কিছু বলতে পারেননি। তবে বাগেরহাটে নৌপরিবহনমন্ত্রী শাজাহান খান সাংবাদিকদের বলেছেন, ‘খালেদা জিয়ার বাসার বিদ্যুৎ সরকার বিচ্ছিন্ন করেনি। আমাদের শ্রমিক-কর্মচারীরাই এটি বন্ধ করে দিয়েছে।’ গতকাল রাতে বিএনপির চেয়ারপারসনের মিডিয়া শাখার একজন সদস্য জানান, রাত ১০টার পর চার-পাঁচজনের একটি দল হঠাৎ এসে বিদ্যুৎ-সংযোগ চালু করে দিয়ে দ্রুত কেটে পড়ে। গামছা দিয়ে এদের মুখ ঢাকা ছিল। শুক্রবার বিকেল পাঁচটায় রাজধানীর সোহরাওয়ার্দী উদ্যানে এক সমাবেশে হরতাল-অবরোধ প্রত্যাহার না করলে খালেদা জিয়ার গুলশানের কার্যালয়ের বিদ্যুৎ ও পানির লাইন কেটে দেওয়ার হুমকি দিয়েছিলেন নৌপরিবহনমন্ত্রী। তিনি এও বলেন, ওই কার্যালয় এমনভাবে অবরুদ্ধ করা হবে, যাতে খালেদা জিয়া না খেয়ে মরে পড়ে থাকবেন। এদিকে গতকাল খালেদা জিয়ার কার্যালয় থেকে বের হওয়ার সময় বিএনপির ১৩ জন নারী সদস্যকে আটক করে পুলিশ। সন্ধ্যা সাড়ে ছয়টায় ছয় নারী আইনজীবী কর্মী, সাড়ে সাতটায় বিএনপির কেন্দ্রীয় সদস্য খালেদা ইয়াসমিন, সাড়ে আটটায় আরও ছয়জন নারী কর্মীকে আটক করে পুলিশ। এ সময় আরও কিছু নারী কর্মী কার্যালয়ের পেছনের ফটক টপকে বের হয়ে যান। আইনশৃঙ্খলা রক্ষাকারী বাহিনীর এই কড়া নিরাপত্তাবলয়ের মধ্যেই রাত সাড়ে নয়টায় খালেদা জিয়ার কার্যালয়ের ৫০-৬০ গজ দূরে পর পর দুটি ককটেল ফাটে। কিন্তু পুলিশ এ বিষয়ে গণমাধ্যমের সঙ্গে কথা বলতে রাজি হয়নি। বিএনপির ভারপ্রাপ্ত মহাসচিব সালাহ উদ্দিন আহমেদ গতকাল এক বিবৃতিতে বলেন, জনসভায় ঘোষণা দিয়ে গভীর রাতে খালেদা জিয়ার কার্যালয়ের বিদ্যুৎ-বিচ্ছিন্ন করে দেওয়া হয়েছে। সরকারি দল ঘোষণা দিয়েছে, পানি, গ্যাস ও খাবার সরবরাহ বন্ধ করে দেবে। সভ্য দুনিয়ার ইতিহাসে এ রকম ঘৃণিত ও জঘন্য নজির কোথাও পাওয়া যাবে না। বিবৃতিতে বিএনপির এই নেতা দেশি-বিদেশি মানবাধিকার সংস্থা, সংগঠন ও মানবাধিকারকর্মীদের উদ্দেশে বলেন, ‘আপনারা আসুন, দেখুন। ভোটারবিহীন এই সরকারের বদৌলতে বাংলাদেশে গণতন্ত্রের নামে কত ঘৃণ্য জঙ্গলিতন্ত্র কার্যকর হয়েছে। জাতিসংঘের মানবাধিকার কমিশনের কাছে আহ্বান জানাই, আপনারা বাংলাদেশের মানবাধিকার পরিস্থিতি অনুধাবন করে যথাযথ কার্যকর ব্যবস্থা গ্রহণ করুন।’ বিএনপির চেয়ারপারসন তাঁর কার্যালয়ের বিদ্যুৎ-সংযোগ কেটে দেওয়ার ঘটনাকে ‘নিকৃষ্ট নিষ্ঠুরতা’ বলে মন্তব্য করেন। গতকাল কার্যালয়ে থাকা নেতা-কর্মীদের সঙ্গে আলাপে তিনি এ মন্তব্য করেন বলে সাংবাদিকদের জানিয়েছেন তাঁর প্রেস সচিব মারুফ কামাল খান। খালেদা জিয়া এ ঘটনায় ‘স্তম্ভিত’ জানিয়ে তিনি বলেন, বিনা নোটিশে নাগরিক সেবা বন্ধ করে দেওয়া মানবাধিকার ও নাগরিক অধিকারের সম্পূর্ণ লঙ্ঘন। বিদ্যুৎ-সংযোগ বিচ্ছিন্ন করার বিষয়ে ডেসকো কোনো বক্তব্য দেয়নি। কোম্পানির একজন পরিচালক ও গুলশান অঞ্চলের নির্বাহী প্রকৌশলীসহ কয়েকজন কর্মকর্তা নাম প্রকাশ না করার শর্তে প্রথম আলোর কাছে এ বিষয়ে কথা বলেছেন। তাঁরা বলেন, শুক্রবার রাত ১১টার দিকে মহানগর পুলিশের পক্ষ থেকে ডেসকোর সঙ্গে যোগাযোগ করে একটি ‘ট্রাবল শুটিং গ্যাং’ (বিদ্যুৎ সরবরাহ সুষ্ঠু রাখার কাজে যারা ২৪ ঘণ্টা প্রস্তুত থাকে) চাওয়া হয়। সে অনুযায়ী গুলশান অঞ্চলের একটি দলকে সেখানে যেতে বলা হয়। গভীর রাতে পুলিশ তাদের নিয়ে গিয়ে ওই বাড়ির সংযোগ বিচ্ছিন্ন করে। ডেসকোর সিদ্ধান্তে এই সংযোগ বিচ্ছিন্ন করা হয়নি। বিদ্যুতের সংযোগ বিচ্ছিন্ন করার পর থেকে জেনারেটরের মাধ্যমে বিকল্প বিদ্যুতের ব্যবস্থা করা হয়। তবে কার্যালয়ের গ্যাস ও পানির সংযোগ চালু ছিল। বিদ্যুৎ, কেব্ল টিভি ও ব্রডব্যান্ড ইন্টারনেট সংযোগ বিচ্ছিন্ন করার পর বিকেল পর্যন্ত বিএনপি এবং এর অঙ্গ ও সহযোগী সংগঠন কিংবা ২০-দলীয় জোটের কোনো নেতা খালেদা জিয়ার কার্যালয়ে যাননি। বিকেলের দিকে মহিলা দলের কয়েকজন নেতা খাবার, মোমবাতি ও পানি নিয়ে ভেতরে যান। রাতে খালেদা জিয়ার সঙ্গে দেখা করেন ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ, গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী, সাংবাদিক নেতা রুহুল আমিন গাজী। ফিরে এসে এমাজউদ্দীন আহমদ সাংবাদিকদের বলেন, খালেদা জিয়ার কার্যালয়ে বিদ্যুৎ, মোবাইলসহ অন্যান্য সংযোগ বন্ধ করে দেওয়া নিকৃষ্টতম পদক্ষেপ। তিনি বলেন, তিনবারের নির্বাচিত প্রধানমন্ত্রীর সঙ্গে এমন আচরণের উদাহরণ কোথাও দেখা যাবে না। যারা এসব করছে, তাদের ‘গণতন্ত্রের প্রথম পাঠ’ নেওয়া উচিত। তাঁকে হত্যার কোনো ষড়যন্ত্র হচ্ছে কি না, সে প্রশ্ন তোলেন তিনি। গুলশান-২-এর ৮৬ নম্বর সড়কের ৬ নম্বর বাড়িটি খালেদা জিয়ার রাজনৈতিক কার্যালয়। গত ৫ জানুয়ারি ‘একতরফা’ সংসদ নির্বাচনের বর্ষপূর্তির দিনে রাজধানী ঢাকায় পাল্টাপাল্টি সমাবেশ ডেকে আওয়ামী লীগ ও বিএনপি সাংঘর্ষিক অবস্থান নিলে ৩ জানুয়ারি রাতেই পুলিশ ইট-বালুর ট্রাক দিয়ে কার্যালয়ের সামনের রাস্তা আটকে খালেদা জিয়াকে ‘অবরুদ্ধ’ করে। পরে পুলিশ ও ইট-বালুর ট্রাক সরিয়ে নিয়ে ‘অবরোধমুক্ত’ করা হলেও তিনি আর কার্যালয় থেকে বের হননি। ওই বাড়ির দ্বিতীয় তলায় তিনি থাকছেন। রাত আটটার দিকে খালেদা জিয়ার কার্যালয়ে রাতের খাবার ও কিছু বোতলজাত পানি নেওয়া হয়। এর আগে বেলা ১১টার দিকে ৫০টির মতো ফিল্টার পানির জার এবং দুপুর পৌনে ১২টার দিকে বড় দুটি ড্রামে করে জ্বালানি তেল খালেদা জিয়ার কার্যালয়ের উত্তর ফটক দিয়ে ভেতরে নেওয়া হয়। কার্যালয়ের সামনে অতিরিক্ত পুলিশ আছে। সাদা পোশাকে ওই কার্যালয়ের আশপাশের এলাকায় গোয়েন্দা সংস্থার সদস্যদের টহল দিতে দেখা যায়। কার্যালয় সূত্র জানিয়েছে, খালেদা জিয়ার সঙ্গে এই কার্যালয়ে আছেন সদ্য প্রয়াত আরাফাত রহমান কোকোর স্ত্রী শর্মিলা রহমান ও তাঁর দুই মেয়ে। এ ছাড়া বিএনপির ভাইস চেয়ারম্যান সেলিমা রহমান, উপদেষ্টা আবদুল কাইয়ুম, মহিলা দলের সাধারণ সম্পাদক শিরিন সুলতানা, বিশেষ সহকারী শামসুর রহমান শিমুল বিশ্বাস, মাহবুব আলম, প্রেস সচিব মারুফ কামাল খানসহ খালেদা জিয়ার ব্যক্তিগত নিরাপত্তা দলের সদস্য ও কার্যালয়ের কর্মচারীরা রয়েছেন। মারুফ কামাল বলেন, গত রাতে বিদ্যুৎ বিচ্ছিন্ন করে দেওয়ার পর খালেদা জিয়া দুই নাতনিকে নিয়ে বিনিদ্র রাত কাটিয়েছেন। তিনি জানান, বিদ্যুৎ বিচ্ছিন্ন হওয়ার পর থেকে কার্যালয়ের ফ্যাক্স মেশিন অকার্যকর। মোবাইল সেটগুলো চার্জ দিতে না পেরে প্রায় অচল হয়ে পড়েছে। ভেতরের সঙ্গে বাইরের যোগাযোগ প্রায় বিচ্ছিন্ন। স্মারকলিপি: এসএসসি ও সমমান পরীক্ষা চলাকালে অবরোধ-হরতাল প্রত্যাহার করার দাবিতে গতকাল দুপুর পৌনে ১২টার দিকে খালেদা জিয়াকে স্মারকলিপি দিয়েছেন ২৫-৩০ জন অভিভাবক। প্ল্যাকার্ড হাতে নিয়ে কয়েকজন অভিভাবক গুলশানের কার্যালয়ের মূল ফটকের সামনে অবস্থান নেন। সাড়ে ১২টার দিকে কার্যালয়ের একজন কর্মকর্তা স্মারকলিপি গ্রহণ করেছেন বলে দাবি করেন আইরিন পারভীন নামের একজন অভিভাবক। এ ব্যাপারে তাঁরা আজ প্রধানমন্ত্রীর কাছে যাবেন বলে জানান। লায়লা আফরোজ নামের আরেক অভিভাবক বলেন, তাঁর মেয়ে এ বছর এসএসসি পরীক্ষা দেবে। তিনি কোনো রাজনৈতিক পক্ষপাতদুষ্ট হয়ে এখানে আসেননি। বিকেল চারটার দিকে আমজাদ হোসেন নামের এক ব্যক্তি নিজেকে এসএসসি পরীক্ষার্থীর বাবা দাবি করে কার্যালয়ের ভেতর যেতে চান। তিনি ছেলের পরীক্ষার প্রবেশপত্র হাতে নিয়ে অবরোধ-হরতাল কর্মসূচি প্রত্যাহার করতে খালেদা জিয়ার প্রতি অনুরোধ জানান।	0
সাংবিধানিক বিকল্প ব্যবস্থা প্রয়োগ হচ্ছে? প্রধানমন্ত্রী প্রয়োজনে সাংবিধানিক ও প্রশাসনিক বিকল্প ব্যবস্থা গ্রহণ করবেন। একই দিনে সরকারি দলের জ্যেষ্ঠ দুই নেতার এ বক্তব্য নিয়ে নতুন আলোচনা শুরু হয়েছে। আইনজ্ঞরা বলছেন, সংবিধান অনুযায়ী সর্বশেষ বিকল্প ব্যবস্থা বা ক্ষমতার প্রয়োগ হচ্ছে জরুরি অবস্থা ঘোষণা। গত শুক্রবার বায়তুল মোকাররম জাতীয় মসজিদে ১৪ দল আয়োজিত হরতাল-অবরোধে নিহত ব্যক্তিদের গায়েবানা জানাজা শেষে আওয়ামী লীগের উপদেষ্টামণ্ডলীর সদস্য আমির হোসেন আমু প্রধানমন্ত্রীর সাংবিধানিক ক্ষমতা প্রয়োগের সম্ভাবনার কথা উল্লেখ করেন। একই দিন ইঞ্জিনিয়ার্স ইনস্টিটিউশন মিলনায়তনে নৌকা সমর্থক গোষ্ঠী আয়োজিত একটি অনুষ্ঠানে দলের উপদেষ্টামণ্ডলীর সদস্য সুরঞ্জিত সেনগুপ্ত বলেন, প্রয়োজনে সরকার সাংবিধানিক ও প্রশাসনিক বিকল্প ব্যবস্থা গ্রহণ করবে। পৃথক অনুষ্ঠানে প্রধানমন্ত্রীর সাংবিধানিক ক্ষমতা প্রয়োগের সম্ভাবনার কথা উল্লেখ করে এই বক্তব্য নিছক বিরোধীদের জন্য হুমকি নয় বলে মত দিয়েছেন আওয়ামী লীগেরই একাধিক নেতা। সরকারের শীর্ষস্থানীয় একাধিক নেতা নাম প্রকাশ না করার শর্তে বলেছেন, র‌্যাব-পুলিশের পাশাপাশি বিজিবি ও আনসার দিয়ে পরিস্থিতি নিয়ন্ত্রণে আনা সম্ভব না হলে সংবিধান অনুযায়ী জরুরি অবস্থা ঘোষণার বিকল্প নেই। বিষয়টি নিয়ে আলাপ-আলোচনা হলেও গতকাল শনিবার পর্যন্ত কোনো সিদ্ধান্ত হয়নি। সরকার এখনো বিশ্বাস করে, আইনশৃঙ্খলা বাহিনী দিয়েই পরিস্থিতি স্বাভাবিক করা সম্ভব হবে। তবে কাল সোমবার থেকে মাধ্যমিক পরীক্ষা শুরু হওয়ার কথা রয়েছে। তাই সরকার বাড়তি চাপের মধ্যে পড়েছে। তবে স্বাস্থ্যমন্ত্রী ও ১৪ দলের সমন্বয়ক মোহাম্মদ নাসিম প্রথম আলোকে বলেন, জরুরি অবস্থা জারির প্রশ্নই ওঠে না। কিছু বিচ্ছিন্ন ও সন্ত্রাসী ঘটনা ঘটলেও জনজীবন স্বাভাবিক রয়েছে। জরুরি অবস্থা জারির মতো পরিস্থিতি তৈরি হয়নি। সরকারের পক্ষ থেকে বারবার কঠোর ব্যবস্থা নেওয়ার কথা বললেও সেই ব্যবস্থার ধরন সম্পর্কে জানতে চাইলে মোহাম্মদ নাসিম বলেন, আইনশৃঙ্খলা রক্ষাকারী বাহিনী বিষয়টি দেখছে। তবে ১৪ দলের পক্ষ থেকে এসএসসি পরীক্ষা চলাকালে প্রয়োজনে আইনশৃঙ্খলা বাহিনীকে সহায়তা করতে নেতা-কর্মীদের বলা হয়েছে। সাংবিধানিক ও প্রশাসনিক বিকল্প ব্যবস্থা কী, জানতে চাইলে সুরঞ্জিত সেনগুপ্ত প্রথম আলোকে বলেন, এ বিষয়ে তিনি বিস্তারিত কিছু বলতে চান না। যতটুকু বলা যায় ততটুকুই তিনি বলেছেন। এক প্রশ্নের জবাবে তিনি বলেন, সংবিধানে প্রধানমন্ত্রীর ক্ষমতার কথা উল্লেখ আছে। সংবিধান থেকে এ বিষয়ে ধারণা নেওয়ার পরামর্শ দেন তিনি। সংবিধানের ১৪১(ক) ধারায় বলা আছে, অভ্যন্তরীণ গোলযোগে বাংলাদেশ বা এর যেকোনো অংশের নিরাপত্তা বা অর্থনৈতিক জীবন বিপদের সম্মুখীন হলে প্রধানমন্ত্রীর প্রতি-স্বাক্ষরে রাষ্ট্রপতি অনধিক ১২০ দিনের জন্য জরুরি অবস্থা ঘোষণা করতে পারেন। এ সময় সংবিধানের ছয়টি অনুচ্ছেদের বিধান এবং মৌলিক অধিকার স্থগিত থাকে। এ প্রসঙ্গে জানতে চাইলে সুপ্রিম কোর্টের আইনজীবী শাহদীন মালিক বলেন, ‘সাংবিধানিক ক্ষমতার প্রয়োগ বলতে ওনারা কী বুঝিয়েছেন, তা বলতে পারব না। তবে এখনকার চেয়ে অতিরিক্ত ক্ষমতা প্রয়োগ করতে চাইলে জরুরি অবস্থা ঘোষণা করতে হবে। এতে নাগরিকের মৌলিক অধিকার ক্ষুণ্ন হবে এবং প্রধানমন্ত্রীর ক্ষমতা বাড়বে।’ প্রধানমন্ত্রীর সাংবিধানিক ও প্রশাসনিক বিকল্প ব্যবস্থার ধরন কী হতে পারে, এ প্রশ্নের জবাবে আইনমন্ত্রী আনিসুল হক প্রথম আলোকে বলেন, এটা তাঁর জানা নেই। যাঁরা বলেছেন তাঁদের কাছ থেকে বিষয়টি জেনে তিনি পরে বলতে পারবেন।	0
পরীক্ষার্থীদের দুশ্চিন্তায় রেখে রাজনৈতিক নেতাদের লাভ কী? কাল থেকে শুরু হওয়ার কথা এসএসসি পরীক্ষা। অথচ বিরোধী জোটের টানা অবরোধের মধ্যে আজ থেকে ৭২ ঘণ্টার হরতাল ডাকা হয়েছে। এ অবস্থায় পরীক্ষা হবে, নাকি পেছাবে? হলেও সেটা কীভাবে? পরীক্ষার হলে যাবে কীভাবে? জীবনের নিরাপত্তা দেবে কে? এ রকম নানা প্রশ্ন ঘুরপাক খাচ্ছে দেশের প্রায় ১৫ লাখ কিশোর পরীক্ষার্থীর মনে। শিক্ষাজীবনের এই গুরুত্বপূর্ণ পরীক্ষা নিয়ে তাদের উৎকণ্ঠার শেষ নেই। প্রথম আলোর প্রতিনিধিরা তাদের মুখোমুখি হয়েছেন, তারাও জানিয়েছে তাদের আকুতির কথা। রাজশাহী মডেল স্কুল অ্যান্ড কলেজের ব্যবসায় শিক্ষা বিভাগের ইশতিয়াক ফারুকী রাজনীতিকদের উদ্দেশে বলেছে, ‘আমরা আগামী দিনের বাংলাদেশ। আমাদের কথা ভাবুন। আমরা লেখাপড়া শিখে মানুষ হতে চাই। পেট্রলবোমায় পুড়ে কয়লা হতে চাই না।’ কুমিল্লার বরুড়া উপজেলার আড্ডা উমেদিয়া উচ্চবিদ্যালয়ের এসএসসি পরীক্ষার্থী ইমান হোসেনের জিজ্ঞাসা, পরীক্ষার্থীদের উৎকণ্ঠায় রেখে রাজনৈতিক নেতাদের লাভ কী? আর রাজশাহীর বি. বি. হিন্দু একাডেমীর বিজ্ঞান বিভাগের পূজা সরকারের মন খারাপ ১০ বছর শিক্ষাজীবনের শেষ পর্যায়ে এসে অনিশ্চয়তা গ্রাস করেছে বলে। এ রকম পরিস্থিতিতে তার জানতে ইচ্ছে করে, সবাই শিশুদের দেশের ভবিষ্যৎ প্রজন্ম বলে কেন? সিলেট সরকারি অগ্রগামী বালিকা উচ্চবিদ্যালয়ের সাদিয়া নাসরিন টানা অবরোধের কারণে মডেল টেস্টও ঠিকমতো দিতে পারেনি। হরতাল, বোমা আতঙ্কে মুষড়ে পড়েছে সে। সাদিয়ার আকুতি, ‘আমরা রাজনীতি বুঝি না। শুধু পরীক্ষাটা ঠিকমতো ও নিরাপদভাবে দিতে চাই।’ সিলেট সরকারি পাইলট উচ্চবিদ্যালয়ের রাজেশ সরকার শঙ্কা, কোনো পরীক্ষায় অনুপস্থিতি কিংবা পৌঁছাতে বিলম্বের কারণে শিক্ষাজীবনই থমকে দাঁড়াতে পারে। এই চিন্তায় পরীক্ষার প্রস্তুতিতেও ব্যাঘাত ঘটছে। খুলনা সরকারি করোনেশন মাধ্যমিক বালিকা বিদ্যালয় থেকে এবার এসএসসি পরীক্ষা দিচ্ছে আরফা নাজনীন। বর্তমান পরিস্থিতি নিয়ে হতাশ জানিয়ে সে বলেছে, ‘পরীক্ষা নিয়ে অনিশ্চয়তায় মানসিক চাপে আছি। হরতালের কারণে পরীক্ষার রুটিন বদল হলে আগে প্রস্তুতি নেব কোন বিষয়ে? আর বোমা ও মারামারির মধ্যে কীভাবে পরীক্ষা দেব?’ সেন্ট যোসেফ স্কুলের চন্দন কুমার সাহার অভিমত, একবার পরীক্ষা পেছালে প্রস্তুতিতে খুব সমস্যা হয়। যেকোনো মূল্যে রুটিন অনুযায়ী পরীক্ষাটা হোক। সরকারি ল্যাবরেটরি স্কুলের তৌফিকুল ইসলাম বলে, এ রকম একটা পরীক্ষার মধ্যে হরতাল-অবরোধের মতো কর্মসূচি দেওয়া যায় কি না, সেটা রাজনীতিবিদদের ভাবা উচিত। রাজনীতি তো মানুষের জন্য। তাহলে এর জন্য আমরা মূল্য দেব কেন? রাজশাহী কলেজিয়েট স্কুলের হাসিবুল হাসান বলে, যথাসময়ে পরীক্ষা না হলে পিছিয়ে পড়ব। ফলাফলেও এর প্রভাব পড়তে পারে। তার অনুরোধ, পরীক্ষা পেছালেও যেন তা শুক্র ও অন্যান্য পরীক্ষার মাঝে না নেওয়া হয়। এতে পরবর্তী পরীক্ষার ওপর প্রভাব পড়বে। লক্ষ্মীপুর বালিকা উচ্চবিদ্যালয়ের শারমিন ইসলাম বলেছে, ‘কাল পরীক্ষা, অথচ আমরা নিশ্চিত না যে পরীক্ষা হবে কি না। আর পরীক্ষা হলেও নিরাপত্তা নিয়ে সংশয় থাকছে। এরপর আর পরীক্ষার মানসিকতা থাকে?’ বরিশাল সরকারি বালিকা বিদ্যালয়ের আনিকা তাহসিন প্রস্তুতি নিয়ে সন্তুষ্ট। কিন্তু প্রথম পরীক্ষা ইংরেজি পিছিয়ে গেলে সেটা আবার কবে হবে তার কোনো ঠিক নেই। এই অনিশ্চয়তা মানসিকভাবে দুর্বল করে দিচ্ছে তাকে। একই বিদ্যালয়ের শিক্ষার্থী নিশিতা জাহান ক্ষোভ প্রকাশ করে বলে, আমাদের জীবন নিয়ে যাঁরা রাজনীতি করছেন তাঁদের কাছে অনুরোধ নাশকতা বন্ধ করুন। পরীক্ষার সময় সব ধরনের হরতাল-অবরোধ কর্মসূচি বাতিল করুন। আমরা সুষ্ঠু পরিবেশে পরীক্ষা দিতে চাই। সাঈদ আল আমরি রংপুর পুলিশ লাইনস স্কুল ও কলেজের বাণিজ্য বিভাগের শিক্ষার্থী। তাদের বাসা রংপুর শহরের ধাপ এলাকায়। আর পরীক্ষাকেন্দ্র শহরের কালেক্টরেট স্কুল ও কলেজে। সাঈদের ভাষায়, হরতালে বাসা থেকে পরীক্ষাকেন্দ্রে নির্বিঘ্নে যাওয়া বড় চ্যালেঞ্জ। এরপর পরীক্ষা হবে কি হবে না, সেই অনিশ্চয়তা তো আছেই। কাজী রিফানুস সালেহীন বিয়াম ল্যাবরেটরি স্কুল ও কলেজের শিক্ষার্থী। বাড়ি শহরের সার্কিট হাউসের পেছনে। পরীক্ষার কেন্দ্র রংপুর জিলা স্কুলে। এই অবরোধ হরতালের মধ্যে পরীক্ষা অনুষ্ঠিত হওয়ার বিষয়ে সে বলে, পরীক্ষার প্রস্তুতির চেয়ে এখন বেশি আলোচনা হচ্ছে হরতাল অবরোধের খবর। এ অবস্থায় আমাদের মন ভেঙে গেছে। পড়ায় মন বসতে কষ্ট হয়। শুধু থেমে থেমে মনে হয়, এই বুঝি হরতাল প্রত্যাহার হলো। কুমিল্লার নবাব ফয়জুন্নেছা সরকারি বালিকা উচ্চবিদ্যালয়ের নিশাত জাহান অনিশ্চয়তার মধ্যেও প্রস্তুতি নিয়েছে। তার মতে, এখন সময়মতো পরীক্ষা না হলে প্রস্তুতিতেও ভাটা পড়বে। একই বিদ্যালয়ের শিক্ষার্থী ফাইজা আলমের দাবি, অন্তত পরীক্ষাকে হরতাল ও অবরোধের আওতামুক্ত রাখা হোক। কুমিল্লা জিলা স্কুলের শিক্ষার্থী নাঈম আহমেদের ক্ষেদ, পরীক্ষার্থীরা কেউ দল করে না। যাঁরা হরতাল ডেকেছেন, তাঁদের ছেলেমেয়েরাও পরীক্ষায় অংশ নিচ্ছে। এর পরও কেন বোধোদয় হয় না। যশোর পুলিশ লাইন মাধ্যমিক বিদ্যালয়ের বিজ্ঞান বিভাগের সৌরভ রায়ের মতে, হরতাল-অবরোধ থাকলে প্রস্তুতি নিয়ে চাপে থাকতে হয়। পরীক্ষা হলে এক ধরনের চাপ। পিছিয়ে গেলে আরেক চাপ। আমাদের চাওয়া হচ্ছে—ঠান্ডা মাথায় ভালো পরিবেশে পরীক্ষা দেওয়ার ব্যবস্থা করা। এমএসটিপি গালর্স স্কুল অ্যান্ড কলেজের মানবিক বিভাগের জিনিয়া সুলতানা বলে, ধরুন আমরা ইংরেজি বিষয়ে পরীক্ষার জন্য প্রস্তুতি নিলাম। হরতাল-অবরোধ বা অন্য যেকোনো কারণে ওই বিষয়ের পরীক্ষাটা পিছিয়ে গেল। পরবর্তী সময়ে ওই পরীক্ষার আগে আর পড়তে মন চায় না। মনে হয়, ওইটার প্রস্তুতি তো আগেই নেওয়া আছে। পরীক্ষা দিতে গিয়ে দেখা যায়, কিছুই হচ্ছে না। মাহমুদুর রহমান বহুমুখী মাধ্যমিক বিদ্যালয়ের সাদিয়া পারভিনের অভিমত, পরীক্ষা পিছিয়ে গেলে খারাপ লাগে। কখন কোন বিষয়ের পরীক্ষা পড়ে সেই টেনশনে থাকি। নির্দিষ্ট দিনের পরীক্ষা নির্দিষ্ট দিনে না হলে প্রস্তুতি ঠিক থাকে না। মনে হয়, ওই পরীক্ষাটা ভালো হবে তো?	0
জনগণ আশা করছে বিএনপি কর্মসূচি প্রত্যাহার করবে প্রধানমন্ত্রী শেখ হাসিনা বলেন, জনগণ আশা করছে, বিএনপি এসএসসি পরীক্ষার বিষয়টি বিবেচনা করে তাদের অবরোধ কর্মসূচি প্রত্যাহার করবে। রাজধানীর ধানমন্ডিতে গতকাল শনিবার বাংলাদেশ পানি উন্নয়ন বোর্ডের প্রধান কার্যালয় ‘পানি ভবনের’ ভিত্তিপ্রস্তর স্থাপন অনুষ্ঠানে প্রধানমন্ত্রী এ কথা বলেন। খবর বাসসের। দেশের বিদ্যমান রাজনৈতিক পরিস্থিতি প্রসঙ্গে প্রধানমন্ত্রী বলেন, বর্তমান সরকার যখন দেশকে সামনের দিকে এগিয়ে নিয়ে যাচ্ছে, তখন বিএনপি ও তার সহযোগীরা ২০-দলীয় জোটের নামে লোকজনকে হত্যা এবং শান্তি বিনষ্ট করছে। প্রধানমন্ত্রী বলেন, ২০১৪ সালে সাধারণ নির্বাচনের পর বাংলাদেশ শান্তিপূর্ণভাবে এগিয়ে যাচ্ছিল। বাংলাদেশ সব সূচকে পাকিস্তানের চেয়ে এগিয়ে রয়েছে বলে সংবাদপত্রে খবর প্রকাশিত হওয়ার পর বিএনপির চেয়ারপারসন ঈর্ষান্বিত হয়ে পড়েন। এই খবর প্রকাশিত হওয়ার পর বিএনপির নেতা ও তার সহযোগীরা বাংলাদেশের অগ্রগতি চায় না বলেই দেশের সমৃদ্ধি বাধাগ্রস্ত করতে ধ্বংসাত্মক কর্মসূচি নিয়ে মাঠে নেমেছে। তিনি বলেন, জনগণ আশা করছে, বিএনপি এসএসসি পরীক্ষার বিষয়টি বিবেচনা করে তাদের অবরোধ কর্মসূচি প্রত্যাহার করবে। অন্যদিকে তারা এই পরিস্থিতিতে আরও কঠোর কর্মসূচি হরতাল ঘোষণা করেছে যাতে শিক্ষার্থীরা পরীক্ষার হলে উপস্থিত হতে না পারে। প্রধানমন্ত্রী বলেন, ২০-দলীয় জোট দেশের জন্য ‘বিষাক্ত নাগপাশে’ পরিণত হয়েছে। তিনি এই অশুভ শক্তির মোকাবিলায় মুক্তিযুদ্ধের চেতনায় উদ্বুদ্ধ হয়ে ঐক্য গড়ে তোলার জন্য জনগণের প্রতি আহ্বান জানিয়েছেন। অনুষ্ঠানে প্রধানমন্ত্রী রাজধানীর চারপাশের নদীগুলো পুনরুদ্ধারে আরও কার্যকর পদক্ষেপ নেওয়ার জন্য পানিসম্পদ মন্ত্রণালয়কে নির্দেশ দিয়েছেন। প্রধানমন্ত্রী আশা প্রকাশ করেন, পানিসম্পদ ব্যবস্থাপনা, নদী রক্ষা এবং জলবায়ুর বিরূপ প্রভাব সামলানোর পাশাপাশি বন্যা, খরা, অতিবৃষ্টি ও ঘূর্ণিঝড় থেকে জনগণকে রক্ষায় মন্ত্রণালয় আরও গতিশীল ও কার্যকর ব্যবস্থা নেবে। নদীগুলোকে এই নদীমাতৃক বাংলাদেশের রক্তনালি হিসেবে উল্লেখ করে প্রধানমন্ত্রী শেখ হাসিনা বলেন, বাংলাদেশের অস্তিত্ব টিকিয়ে রাখার জন্যই নদীগুলোকে বাঁচিয়ে রাখতে হবে। শেখ হাসিনা বলেন, তাঁর সরকার তিস্তা পানিবণ্টন চুক্তি স্বাক্ষরের জন্য অব্যাহতভাবে চেষ্টা চালিয়ে যাচ্ছে এবং বিশেষজ্ঞরা ধরলা, মনু, মুহুরি, খোয়াই ও গোমতী নদীর পানি বণ্টনের চুক্তির খসড়া প্রণয়নে কাজ করছে। প্রধানমন্ত্রী অনুষ্ঠানে সেন্টার ফর এনভায়রনমেন্টাল অ্যান্ড জিওগ্রাফিক ইনফরমেশন সার্ভিসেস (সিইজিআইএস) এবং ইনস্টিটিউট অব ওয়াটার মডেলিংয়ের (আইডব্লিউএম) প্রধান কার্যালয় ভবনেরও ভিত্তিপ্রস্তর স্থাপন করেন। এই ভবন দুটি নগরের আগারগাঁও ও মিরপুর এলাকায় নির্মাণ করা হবে। পানিসম্পদমন্ত্রী আনিসুল ইসলাম মাহমুদের সভাপতিত্বে অনুষ্ঠানে পানিসম্পদ মন্ত্রণালয়ের প্রতিমন্ত্রী মোহাম্মদ নজরুল ইসলাম, পানিসম্পদ মন্ত্রণালয়-সম্পর্কিত স্থায়ী কমিটির সভাপতি রমেশ চন্দ্র সেন ও মন্ত্রণালয়ের সচিব জাফর আহমেদ খান বক্তব্য দেন।	0
রিজভীকে গ্রেপ্তার করল র‌্যাব ফখরুল ডিবিতে বিএনপির যুগ্ম মহাসচিব রুহুল কবির রিজভীকে শুক্রবার দিবাগত গভীর রাতে বারিধারার একটি বাসা থেকে র‌্যাব সদস্যরা গ্রেপ্তার করেছেন। এরপর গতকাল শনিবার তাঁকে ঢাকা মহানগর গোয়েন্দা পুলিশের কাছে হস্তান্তর করা হয়। গোয়েন্দা পুলিশের কর্মকর্তারা জানান, রিজভীকে গোয়েন্দা কার্যালয়ে রাখা হয়েছে। আজ রোববার আদালতে পাঠানো হবে। এদিকে পল্টন থানায় দায়ের করা একটি মামলায় জিজ্ঞাসাবাদের জন্য বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে গতকাল কাশিমপুর কারাগার থেকে ঢাকায় আনা হয়েছে। তাঁকেও মিন্টো রোডে ঢাকা মহানগর গোয়েন্দা পুলিশের (ডিবি) কার্যালয়ে নিয়ে যাওয়া হয়েছে। অবরোধ শুরুর পর থেকেই অজ্ঞাত স্থান থেকে বিবৃতি দিয়ে আসছিলেন রুহুল কবির রিজভী। সর্বশেষ শুক্রবার বিকেলে তিনি দলের পক্ষ থেকে পাঠানো বিবৃতিতে অবরোধের পাশাপাশি সারা দেশে টানা তিন দিনের হরতাল কর্মসূচি ঘোষণা করেন। এই ঘোষণার ১০ ঘণ্টার মধ্যে র্যা ব সদস্যরা তাঁর অবস্থান চিহ্নিত করে তাঁকে আটক করেন। র‌্যাবের একজন কর্মকর্তা প্রথম আলোকে বলেন, শুক্রবার রাত পৌনে তিনটার দিকে রিজভীকে বারিধারার পার্ক রোডের একটি বাড়ি থেকে গ্রেপ্তার করা হয়। এরপর গতকাল বিকেল চারটার দিকে তাঁকে বাড্ডা থানায় হস্তান্তর করা হয়। পরে ডিবিতে পাঠানো হয়। বাড্ডা থানার ওসি এম এ জলিল প্রথম আলোকে বলেন, জমির উদ্দিন নামের এক ব্যক্তির দায়ের করা মামলায় রিজভীকে গ্রেপ্তার করা হয়েছে। গত সোমবার অনাবিল পরিবহনের একটি বাসে আগুন দেওয়ার ঘটনায় ২৮ জনকে আসামি করে মামলা হয়, এ মামলায় বিএনপির যুগ্ম মহাসচিবও আছেন। এর আগে গত ৩ জানুয়ারি রাতে নয়াপল্টনে বিএনপির কেন্দ্রীয় কার্যালয়ে অসুস্থ হয়ে পড়লে পুলিশ তুলে নিয়ে রিজভীকে হাসপাতালে ভর্তি করে দেয়। চার দিনের মাথায় তিনি সেখান থেকে কাউকে কিছু না বলে বেরিয়ে যান। এর পর থেকে তিনি অজ্ঞাত স্থানে ছিলেন। গাজীপুর প্রতিনিধির পাঠানো খবর অনুযায়ী, কাশিমপুরস্থ ঢাকা কেন্দ্রীয় কারাগার-২-এর জ্যেষ্ঠ সুপার জাহাঙ্গীর কবির প্রথম আলোকে জানান, গতকাল সকাল ১০টার দিকে পল্টন থানার উপপরিদর্শক (এসআই) এনায়েত করিমের নেতৃত্বে এক দল পুলিশ কাশিমপুর কারাগারে যান। প্রয়োজনীয় কাগজপত্র তদারকি শেষে মির্জা ফখরুলকে তাঁদের কাছে হস্তান্তর করা হয়। জানতে চাইলে এনায়েত করিম প্রথম আলোকে বলেন, গত ২৯ ডিসেম্বর পল্টন মোড়ে একটি বাসে অগ্নিসংযোগের ঘটনায় পল্টন থানায় একটি মামলা হয়। তিনি ওই মামলার তদন্ত কর্মকর্তা। মামলার এক নম্বর আসামি মির্জা ফখরুল। প্রায় এক সপ্তাহ আগে ওই মামলায় মির্জা ফখরুলকে রিমান্ডে নেওয়ার জন্য আদালতে আবেদন করা হয়। গত ২৭ জানুয়ারি আদালত তিন দিনের রিমান্ড মঞ্জুর করেন। ওই মামলায় জিজ্ঞাসাবাদের জন্য তাঁকে ঢাকায় আনা হয়। নিরাপত্তার স্বার্থে তাঁকে ডিবি কার্যালয়ে নিয়ে যাওয়া হয়। গত ৭ জানুয়ারি প্রেসক্লাব থেকে মির্জা ফখরুলকে গ্রেপ্তার করেছিল পুলিশ।	0
এটি গণতন্ত্র নয় স্বৈরতন্ত্র গণফোরামের সভাপতি ড. কামাল হোসেন বলেছেন, বিএনপিকে পেট্রলবোমা ছোড়া বন্ধ করতে হবে। আর সরকারকে ইয়াহিয়া-আইয়ুবীয় শাসন বন্ধ করতে হবে। এটি গণতন্ত্র নয়, স্বৈরতন্ত্র। তিনি বলেন, ‘দেশে বর্তমানে সাংবিধানিক শাসন নেই, আমরা জনগণের ক্ষমতায়ন চাই।’ তাজরীন অগ্নিকাণ্ড এবং রানা প্লাজা ধস নিয়ে ‘লাখো শ্রমিকের বুকফাটা কান্না’ শীর্ষক বিশেষ প্রকাশনার মোড়ক উন্মোচন অনুষ্ঠানে তিনি এসব কথা বলেন। জাতীয় প্রেসক্লাবে গতকাল শনিবার বাংলাদেশ টেক্সটাইল গার্মেন্টস শ্রমিক ফেডারেশন এ অনুষ্ঠানের আয়োজন করে। কামাল হোসেন বলেন, ‘শ্রমিকদের ন্যায্য পাওনা না দিয়ে পোশাক খাতের দীর্ঘমেয়াদি উন্নয়ন সম্ভব নয়। মুখে মুক্তিযুদ্ধের চেতনা, আর শ্রমজীবী মানুষের জন্য অশ্রদ্ধা। এটি হতে পারে না।’ প্রকাশনাটির মোড়ক উন্মোচন করেন জাহাঙ্গীরনগর বিশ্ববিদ্যালয়ের অধ্যাপক আনু মুহাম্মদ। অ্যাডভোকেট মাহবুবুর রহমান সম্পাদিত প্রকাশনাটিতে ১৯৯০ সাল থেকে পোশাকশিল্পে অগ্নিকাণ্ড ও ভবনধসে নিহত-আহত শ্রমিকের সংখ্যা, ক্ষতিপূরণ বিষয়ে উচ্চ আদালতের মামলা ও আদেশসমূহ, পোশাকশিল্পে আগামী দিনের ভাবনা, রানা প্লাজা ধসে নিহত-নিখোঁজদের তালিকা তুলে ধরা হয়েছে।	0
কাউকে শনাক্ত করতে পারেনি পুলিশ রাজধানীর রামপুরায় নিজ ফ্ল্যাটে প্রয়াত সাংবাদিক আখ্তার-উল্-আলমের মেয়ে ফাহমিদা আক্তার হত্যার ঘটনায় জড়িত কাউকে শনাক্ত করতে পারেনি পুলিশ। ঘটনার কারণও নিশ্চিত হওয়া যায়নি। এ বিষয়ে রামপুরা থানার ওসি মাহবুবুর রহমান বলেন, ‘এখন পর্যন্ত ঘটনার কারণ ও জড়িতদের সম্পর্কে নিশ্চিত হতে পারিনি। তদন্ত চলছে। অচিরেই রহস্য উদ্ঘাটিত হবে।’ গত শুক্রবার দুপুরে রামপুরা মহানগর প্রজেক্টের ৫ নম্বর সড়কের একটি বাড়ির পঞ্চম তলার ফ্ল্যাট থেকে হাত-পা বাঁধা ও চোখে-মুখে মরিচের গুঁড়া ছিটানো অবস্থায় ফাহমিদার লাশ উদ্ধার করে পুলিশ। ময়নাতদন্তের পর ফাহমিদার লাশ বারডেমের হিমঘরে রাখা হয়েছিল। গতকাল সকালে তাঁর স্বামী গোলাম রব্বানী বাহরাইন থেকে দেশে আসেন। এরপর জানাজা শেষে লাশ মিরপুরের বুদ্ধিজীবী কবরস্থানে দাফন করা হয়।	0
রাজনৈতিক সংকট দ্রুত নিরসনের আহ্বান বিএনপিসহ ২০-দলীয় জোটের ডাকা লাগাতার অবরোধের মধ্যে দেশজুড়ে পেট্রলবোমা হামলা ও সন্ত্রাস-নৈরাজ্যের প্রতিবাদে রাস্তায় নেমেছে সর্বস্তরের মানুষ। ‘পুড়ছে মানুষ, জ্বলছে দেশ, জেগে ওঠো বাংলাদেশ’—এমন নানা স্লোগানে গতকাল শনিবার মুখর হয়ে ওঠে চট্টগ্রাম, রাজশাহী, খুলনা ও রংপুর নগর। বিভিন্ন শ্রেণি-পেশার মানুষ মানববন্ধন করে দেশে চলমান রাজনৈতিক সংকট দ্রুত নিরসনের আহ্বান জানিয়েছে। এসএসসি পরীক্ষাকে হরতাল-অবরোধের আওতামুক্ত করতে রাজশাহীসহ কয়েকটি স্থানে মানববন্ধন করেছেন শিক্ষার্থী, শিক্ষক ও অভিভাবকেরা। খুলনা প্রেসক্লাবের উদ্যোগে গতকাল নগরের পিকচার প্যালেস মোড়ে বিশাল এক মানববন্ধন কর্মসূচি পালিত হয়েছে। বেলা ১১টা থেকে শুরু হওয়া কর্মসূচিতে নগরের অধিকাংশ শিক্ষাপ্রতিষ্ঠানের শিক্ষক-শিক্ষার্থী ও অভিভাবক, বিভিন্ন রাজনৈতিক-সামাজিক-সাংস্কৃতিক ও পেশাজীবী সংগঠনের নেতা-কর্মীরা উপস্থিত ছিলেন। সবার স্বতঃস্ফূর্ত অংশগ্রহণে কর্মসূচি শুরুর আধা ঘণ্টার মধ্যেই রাস্তার দুপাশ দিয়ে মানুষের সারি একদিকে সার্কিট হাউস ময়দান, অন্যদিকে শিববাড়ি মোড় ছাড়িয়ে যায়। তাদের সবার হাতে ছিল সন্ত্রাস-নাশকতাবিরোধী বিভিন্ন ব্যানার ও ফেস্টুন। এ ছাড়া মানববন্ধন চলাকালে খুলনা সাংস্কৃতিক জোটের শিল্পীরা প্রতিবাদী সংগীত পরিবেশন করেন। মানববন্ধন থেকে বক্তারা রাজনৈতিক কর্মসূচির নামে সহিংস কর্মকাণ্ডের প্রতিবাদ জানিয়ে এর বিরুদ্ধে সোচ্চার হওয়ার আহ্বান জানান। এসব নাশকতামূলক কর্মকাণ্ডের জন্য তাঁরা একদিকে যেমন বিএনপিকে দায়ী করেন, তেমনি এর বিরুদ্ধে কার্যকর কোনো ব্যবস্থা না নিতে পারায় সরকারেরও সমালোচনা করেন। এ ছাড়া এসএসসি পরীক্ষার সময়েও বিএনপি অবরোধ-হরতালের মতো কর্মসূচি অব্যাহত রাখায় একজন অভিভাবক ক্ষোভ প্রকাশ করে বলেন, ‘আপনারা রাজনীতি করবেন করেন। কিন্তু রাজনীতির নামে আমাদের, আমাদের সন্তানদের বিরক্ত করবেন না।’ দেশের চলমান রাজনৈতিক স্থবিরতা ও সংকট দ্রুত নিরসনের আহ্বান জানিয়ে রাজশাহী রক্ষা সংগ্রাম পরিষদ ও সম্মিলিত নারী শিল্পোদ্যোক্তারা যৌথভাবে রাজশাহীতে মানববন্ধন কর্মসূচি পালন করেছেন। গতকাল সকাল ১০টা থেকে ঘণ্টাব্যাপী নগরের সাহেববাজার জিরো পয়েন্টে এ কর্মসূচি পালিত হয়। মানববন্ধনে পরিষদের সাধারণ সম্পাদক জামাত খান বলেন, দেশে মানুষ হত্যা ও সন্ত্রাসী কার্যকলাপ বন্ধ না হলে প্রয়োজনে দুই নেত্রীর বিরুদ্ধে আদালতে মামলা করবেন। তিনি আরও বলেন, সারা দেশে আন্দোলন কর্মসূচির নামে মানুষকে পুড়িয়ে হত্যা করা হচ্ছে। কৃষক-শ্রমিক ও মেহনতি মানুষকে জিম্মি করে দেশে এক ভয়াবহ পরিস্থিতির সৃষ্টি করা হয়েছে। অবিলম্বে সংকট নিরসনে দুই নেত্রীকেই এগিয়ে আসার আহ্বান জানান তিনি। জামাত খানের সভাপতিত্বে মানববন্ধন কর্মসূচিতে নগরের বিভিন্ন শ্রেণি-পেশার মানুষ অংশ নেয়। বক্তারা বলেন, চলমান পরিস্থিতি নিয়ে পুলিশ এখন সাধারণ মানুষকে হয়রানি করছে। প্রকৃত নাশকতাকারীদের ধরতে ব্যর্থ হয়ে সাধারণ মানুষকে ধরে এনে বাণিজ্য করছে। চট্টগ্রাম প্রেসক্লাব চত্বরে গতকাল বিকেলে অনুষ্ঠিত মানববন্ধন ও সমাবেশে সভাপতিত্ব করেন মুক্তিযোদ্ধা সংসদের চট্টগ্রাম জেলা ইউনিটের কমান্ডার মো. সাহাবুদ্দিন। বক্তব্য দেন চট্টগ্রাম মহানগর আওয়ামী লীগের সভাপতি এ বি এম মহিউদ্দিন চৌধুরী ও সাধারণ সম্পাদক আ জ ম নাছির উদ্দিন, সিপিবির সভাপতিমণ্ডলীর সদস্য শাহ আলম, উত্তর জেলা আওয়ামী লীগের সভাপতি নুরুল আলম চৌধুরী প্রমুখ। মানববন্ধনে বক্তারা বলেন, স্বাধীনতাবিরোধী শক্তি দেশের ১৬ কোটি মানুষকে জিম্মি করে ঘৃণ্য তৎপরতা শুরু করেছে। অবরোধের নামে পেট্রলবোমায় মানুষ হত্যা করা হচ্ছে। রংপুর প্রেসক্লাবের সামনে ‘পরিবর্তন চাই’ নামের একটি সংগঠনের আয়োজনে মানববন্ধন পালিত হয়। মানববন্ধনের মূল স্লোগান ছিল ‘সহিংসতা নিপাত যাক, গণতন্ত্র মুক্তি পাক’। এতে বিভিন্ন শ্রেণি-পেশার মানুষজন অংশ নেয়। বেলা ১১টা থেকে সাড়ে ১১টা পর্যন্ত মানববন্ধন চলাকালে বক্তব্য দেন বেগম রোকেয়া বিশ্ববিদ্যলয়ের শিক্ষক তুহিন ওয়াদুদ, সংগঠনের সদস্য ডালিয়া নওশীন, আবির রিফাত, তুর্জ আহমেদ প্রমুখ।	0
ছাত্রলীগের মিছিলে অপর পক্ষের হামলা প্রচার মিছিলে এক পক্ষের হামলার ঘটনায় সিলেট ল কলেজের সম্মেলন স্থগিত করা হয়েছে। আজ রোববার সম্মেলন হওয়ার কথা ছিল। গতকাল বিকেলে কলেজ ক্যাম্পাসে ছাত্রলীগের মিছিলে ওই হামলা হয়। এতে সাধারণ সম্পাদক পদপ্রার্থী ছাত্রলীগের এক নেতাসহ দুজন আহত হন। ঘটনার পরিপ্রেক্ষিতে গতকাল সন্ধ্যায় কলেজ ছাত্রলীগের সাধারণ সম্পাদক আজিজুর রহমান জরুরি সভা ডেকে সম্মেলন স্থগিত করার বিষয়টি নিশ্চিত করেন। জানা গেছে, বিকেল চারটার দিকে ল কলেজ ক্যাম্পাসে মহানগর ছাত্রলীগের সভাপতি রাহাত তরফদারের পক্ষে একটি প্রচার মিছিল বের করা হয়। মিছিলটি ক্যাম্পাস থেকে বের হয়ে নগরের সড়কের দিকে যাওয়ামাত্রই কলেজের ছাত্র ও জেলা ছাত্রলীগের যুগ্ম সম্পাদক সঞ্জয় চৌধুরীর পক্ষের লোকজন তাঁদের ধাওয়া করেন। মিছিলকারীরা এ সময় ক্যাম্পাসে আশ্রয় নেন। এরপর দুই পক্ষের পাল্টাপাল্টি ধাওয়ায় ল কলেজের ছাত্র সালিক মিয়া ও সৃজন তালুকদার মারধরের শিকার হন।	0
বিদ্যুতের সংযোগ কেটে আন্দোলন দমানো যাবে না বিদ্যুৎ-ইন্টারনেটের সংযোগ কেটে বিএনপির নেতৃত্বাধীন ২০-দলীয় জোটের আন্দোলন-সহিংতা দমানো যাবে না। আন্দোলন-সহিংসতা থামাতে হলে সংলাপে বসতে হবে এবং এ উদ্যোগ সরকারকেই নিতে হবে। জাতীয় প্রেসক্লাবে গতকাল শনিবার দুপুরে গুড গভর্নেন্স ফোরাম আয়োজিত ‘বর্তমান রাজনৈতিক সংকট উত্তরণের বাস্তবতা’ শিরোনামে আয়োজিত গোলটেবিল আলোচনায় বক্তারা এসব কথা বলেন। আলোচনায় সাবেক রাষ্ট্রপতি ও বিকল্পধারা বংলাদেশের প্রধান এ কিউ এম বদরুদ্দোজা চৌধুরী বলেন কারও গ্যাস, বিদ্যুৎ আর ইন্টারনেট সংযোগ কেটে দেওয়া নিকৃষ্ট কাজ। এভাবে রাজনৈতিক আন্দোলন থামানো যায় না। বিএনপি জোট কিন্তু এখনো মাঠ ছাড়েনি। সংলাপে না বসলে তাদের মাঠ থেকে সরানো যাবে না। সহিংসতাও থামবে না। এ ব্যাপারে সরকারকেই উদ্যোগ নিতে হবে। কারণ দেশ তারা চালাচ্ছে। ঢাকায় যানবাহন চলাচল করলেও সারা দেশের সঙ্গে যোগাযোগ বিচ্ছিন্ন।	0
নাশকতা দমনে প্রচারণা টানা অবরোধ ও হরতালের মধ্যে নাশকতা দমনে খুলনায় সন্ত্রাস ও নাশকতাবিরোধী প্রচারণা শুরু করেছে র্যাপিড অ্যাকশন ব্যাটালিয়ন (র্যাব)। এর অংশ হিসেবে গতকাল শনিবার সকালে নগরের সোনাডাঙা বাসস্ট্যান্ডে র্যাব-৬-এর অধিনায়ক আরিফুল ইসলাম সাধারণ মানুষ ও বাসচালকদের মধ্যে সন্ত্রাসবিরোধী পোস্টার, লিফলেট ও স্টিকার বিতরণ করেন। এসব পোস্টার ও স্টিকারে নাশকতাকারীদের ধরিয়ে দেওয়ার আহ্বান জানিয়ে কন্ট্রোলরুমের নম্বর উল্লেখ করে দেওয়া আছে। র্যাব অধিনায়ক আরিফুল ইসলাম বলেন, নাশকতাকারীদের কোনোভাবেই ছাড় দেওয়া হবে না। তিনি নাশকতাকারীদের ধরিয়ে দিলে বা এ বিষয়ক কোনো তথ্য দিলে সর্বনিম্ন ১০ হাজার টাকা থেকে সর্বোচ্চ ১ লাখ টাকা পর্যন্ত পুরস্কারের বিষয়টিও স্মরণ করিয়ে দেন। এ সময় তাঁর সঙ্গে উপস্থিত ছিলেন র্যাব-৬-এর উপ-অধিনায়ক মাহফুজুল ইসলাম। 	0
বিএনপির নেতারা ‘উধাও’ চট্টগ্রাম নগর বিএনপির নেতাদের এখন প্রকাশ্যে কোনো কর্মসূচিতে দেখা যাচ্ছে না। এমনকি তাঁরা নিজ বাড়িঘরেও থাকছেন না। কয়েকটি কর্মসূচিতে অবশ্য নগর বিএনপির শীর্ষ নেতাদের দেখা গেছে। অন্যদিকে রাজপথে সরব আওয়ামী লীগের নেতৃত্বাধীন ১৪-দলীয় জোট। গত ৫ জানুয়ারি বিএনপির কার্যালয় নাসিমন ভবনের সামনে নুর আহম্মদ সড়কে ২০-দলীয় জোটের সভা চলাকালে পুলিশের সঙ্গে কর্মী-সমর্থকদের সংঘর্ষ হয়। এর জের ধরে পুলিশ ৩০১ জনকে গ্রেপ্তার করে। নগর বিএনপির সভাপতি আমীর খসরু মাহমুদ চৌধুরী ও সাধারণ সম্পাদক শাহাদাৎ হোসেনসহ অনেক নেতা-কর্মীর বিরুদ্ধে সন্ত্রাস দমন আইনে মামলা করা হয়। মামলার পর আত্মগোপন করেন নেতা-কর্মীরা। এমনকি তাঁদের মুঠোফোনও বন্ধ পাওয়া যাচ্ছে। দলীয় সূত্র জানায়, ৫ জানুয়ারির ঘটনায় দায়ের করা মামলায় আমীর খসরু মাহমুদ চৌধুরী ও শাহাদাৎ হোসেনসহ নগরের অনেক নেতা হাইকোর্ট থেকে আগাম জামিন নেন। কিন্তু নগরের বিভিন্ন এলাকায় সহিংসতার ঘটনায় শাহাদাৎ হোসেনসহ নগর বিএনপির নেতা-কর্মীদের বিরুদ্ধে মামলা হয়েছে। তবে ৫ জানুয়ারির পর আমীর খসরুকে আর কোনো মামলায় আসামি করা হয়নি। গত ১৯ জানুয়ারি সাবেক রাষ্ট্রপতি জিয়াউর রহমানের জন্মদিন উপলক্ষে নাসিমন ভবনে মিলাদ মাহফিলের আয়োজন করা হয়। মিলাদ মাহফিল শেষে শাহাদাৎ হোসেনসহ কিছু নেতা-কর্মী নাসিমন ভবন থেকে দ্রুত সরে যান। এরপর গত মঙ্গলবার বাদ জোহর জমিয়াতুল ফালাহ জাতীয় মসজিদ চত্বরে আরাফাত রহমান কোকোর গায়েবানা জানাজায় আমীর খসরু মাহমুদ চৌধুরীসহ বিপুল সংখ্যক নেতা-কর্মী উপস্থিত ছিলেন। জানাজার পর আমীর খসরু আবার সরে যান। হরতাল-অবরোধে সমর্থকদের রাস্তায় তেমন দেখা না গেলেও শাহাদাৎ হোসেন পুলিশের চোখ এড়িয়ে নগরের বায়েজীদ ও বাকলিয়া এলাকায় কিছুসংখ্যক নেতা-কর্মী নিয়ে সংক্ষিপ্ত সমাবেশ করেছেন। দলীয় সূত্র জানায়, ২০১৩ সালের আন্দোলনের সময় বিএনপির বেশির ভাগ নেতা নিজ বাড়িঘরে ছিলেন। এ প্রসঙ্গে জানতে চাইলে চট্টগ্রাম মহানগর আওয়ামী লীগের সাধারণ সম্পাদক আ জ ম নাছিরউদ্দিন বলেন, চট্টগ্রামে বিএনপি যেকোনো রাজনৈতিক কর্মসূচি নিয়ে মাঠে থাকতে পারে। বিএনপি জিয়াউর রহমানের জন্মদিন পালন করেছে এবং কোকোর গায়েবানা জানাজা করেছে। রাজনৈতিক কর্মসূচিতে কেউ বাধা দেবে না। বিএনপির মাঝারি সারির কয়েকজন নেতা বলেন, প্রকাশ্যে কর্মসূচিতে অংশ নেওয়ার সুযোগ নেই। সন্ত্রাস দমন ও বিশেষ ক্ষমতা আইনে মামলা করা হলে কারাগার থেকে মুক্তির সম্ভাবনা কম। তাই সবাই গা ঢাকা দিতে বাধ্য হয়েছেন। তাঁরা বলেন, বিএনপি প্রতিষ্ঠার পর চট্টগ্রামের নেতা-কর্মীদের ওপর এমন দুর্যোগ আর কখনো আসেনি। তাই যে যার অবস্থান থেকে চলমান কর্মসূচিকে পরিণতির দিকে নিয়ে যেতে তাঁরা বদ্ধপরিকর। চট্টগ্রাম মহানগর পুলিশ কমিশনার আবদুল জলিল মণ্ডল বলেন, ‘রাজনৈতিক কর্মসূচি পালনে বিএনপিকে বাধা দেওয়া হবে না। তবে বোমাবাজি করলে আমরা আইনগত ব্যবস্থা নেব। আমীর খসরু মাহমুদ চৌধুরী জামিন পেয়ে রাজনৈতিক কর্মসূচি নিয়ে মাঠে থাকলে আমাদের সমস্যা নেই।’ নাম প্রকাশে অনিচ্ছুক মহানগর যুবদলের দায়িত্বশীল একজন নেতা প্রথম আলোকে বলেন, ‘চট্টগ্রামে আওয়ামী লীগ ও বিএনপির নেতাদের মধ্যে পারস্পরিক যোগাযোগ ও সম্পর্ক চমৎকার। কিন্তু সরকারের একগুঁয়েমি মনোভাবের কারণে সেটা ধীরে ধীরে নষ্ট হয়ে যাচ্ছে। এ কারণে খসরু ভাই ও শাহাদাৎ ভাইসহ দলীয় নেতা-কর্মীরা রাজপথে নামছেন না। বিবৃতি পাঠালেও এখন মামলার আসামি করা হচ্ছে।’ এদিকে ২০-দলীয় জোটের টানা কর্মসূচির মধ্যে রাজপথ কার্যত নিজেদের নিয়ন্ত্রণে রেখেছে আওয়ামী লীগ। হরতাল কর্মসূচির দিন আওয়ামী লীগ নগরের ২১টি মোড়ে অবস্থান নিয়ে হরতালবিরোধী সমাবেশ করে আসছে।	0
‘কে হবেন নগরপিতা’ চট্টগ্রাম সিটি করপোরেশনের মেয়র মোহাম্মদ মন্জুর আলম বলেছেন, ক্ষমতার উৎস নগরবাসী। তাদের সমর্থন, দোয়া ও ভালোবাসাই নির্ধারণ করবে, কে হবেন নগরপিতা। গতকাল শনিবার সকালে চট্টগ্রাম নগরের লাভ লেইনে সংবাদপত্র কম্পিউটার্স অ্যাসোসিয়েশন চট্টগ্রামের নতুন কার্যালয় উদ্বোধন শেষে তিনি এ কথা বলেন। মন্জুর আলম বলেন, ‘জনগণের ভোটে মেয়র নির্বাচিত হয়ে আমি নগরের উন্নয়ন ও সুখে-দুঃখে সবার পাশে থেকেছি।’ অ্যাসোসিয়েশনের সভাপতি রফিকুল ইসলামের সভাপতিত্বে ও সাধারণ সম্পাদক কায়েস চৌধুরীর পরিচালনায় অনুষ্ঠানে বক্তব্য দেন চট্টগ্রাম সাংবাদিক ইউনিয়নের সভাপতি এজাজ ইউসুফী, সাধারণ সম্পাদক হাসান ফেরদৌস, চট্টগ্রাম প্রেসক্লাবের সাধারণ সম্পাদক মহসীন চৌধুরী, সহসভাপতি সালাহউদ্দিন রেজা, চট্টগ্রাম নগর যুবলীগের যুগ্ম আহ্বায়ক ফরিদ মাহমুদ প্রমুখ।	0
কোথাও কোনো আলো নেই  মত আসলে বিএনপি নিজেই জানে না তারা কী চায়। আলোচনার কথা বলে, আলটিমেটাম দিয়ে তারা সে সময় পার না হতেই শুরু করে জ্বালাও-পোড়াও। সরকার আলোচনার আভাস দিলেও তখন এগিয়ে আসে না। আর এখানেই বিএনপি ধরা খাচ্ছে। গত নির্বাচনে অংশ নিলে জয়টা বিএনপির হওয়ার সম্ভাবনা বেশি ছিল বলে অনেকেই বলেন—হতেও পারত। কিন্তু তারা তা করেনি। আসলে এদের বুদ্ধিদাতারা অনেক নির্বোধ। রাজনৈতিক জ্ঞান এদের তেমন নেই, বোঝাই যায়। আন্দোলনের নামে মানুষ মেরে, সম্পদ ধ্বংস করে সমর্থন পাওয়া যায় না, এটাও বোঝে না। বারবার বলছে জ্বালাও-পোড়াও করছে সরকারি দল! যদি তাই হয়, তবে হরতাল-অবরোধ ডেকে কর্মীদের আদেশ দেওয়া হোক যেন কোনো মানুষ ও সম্পদের ক্ষতি না হয়। তার পরও যদি এগুলো হয় তখন না দোষ দেওয়ার একটা সুযোগ থাকবে। কিন্তু তেমন আদেশ-নির্দেশ কেউ দিচ্ছে না বিএনপি থেকে। খালেদা জিয়া হয়তো বুঝছেন সন্তান হারানোর বেদনা। এ বেদনা শুধু নিজের জন্য নয়, সবার জন্য অনুভব করতে হবে। তবেই দেশের নেত্রী হতে পারবেন। এম. মণ্ডল  দ্বিমত তখনকার সরকার জনগণকে সম্পৃক্ত হওয়ার সুযোগ দিয়েছিলেন। গণগ্রেপ্তার, জেল–জুলুম, গুম, ক্রসফায়ার, বন্দুকযুদ্ধ, হার্ট অ্যাটাক, শীর্ষ নেতাদের গ্রেপ্তার ইত্যাদির মাত্রা বর্তমানের মতো অকল্পনীয় ছিল না। তাই আন্দোলন সফল হয়েছে। সর্বোপরি তখনকার সরকার বিরোধী দলের দাবির প্রতি শেষ পর্যন্ত সম্মান দেখিয়েছিল। আর তখনকার সময়ও তো গানপাউডার দিয়ে মানুষ পোড়ানো হয়েছিল। কিন্তু তখনকার সরকার দেশের মানুষের কথা ভেবে দ্রুত দাবি মেনে নিয়েছিল বলে এত মানুষ মারা যায়নি। তত্ত্বাবধায়ক সরকারের দাবিটা তো বিএনপির না, এটা তো সারা দেশের মানুষের। সরকারের উচিত গণমানুষের ভাষা বুঝে, লাশের রাজনীতি বন্ধের লক্ষ্যে অচিরেই দাবি মেনে নেওয়া | শোয়েব আগে জেলে দিত এখন রাতের আঁধারে ক্রসফায়ার করে। দিন পাল্টেছে। আগে পুলিশ লাটিপেটা করত আর এখন গুলি। গত ১০–১১ মাস তো বিএনপি অহিংস আন্দোলনই করেছিল, ফলাফল অশ্বডিম্ব। অবশ্য সহিংস আন্দোলনের ফলও অশ্বডিম্বই। সৈয়দ শরিফ শাকিল  তৃতীয় মত সরকার চায় রাস্তায় বাস পুড়ে নিরীহ যাত্রী দগ্ধ হোক, কাজেই তা বাস্তবায়নের দায়িত্ব বা কৃতিত্ব বিএনপির। চমৎকার বলেছেন। আরেকটা জিনিস সরকার মনেপ্রাণে চাইত, সেটা হচ্ছে যুদ্ধাপরাধীদের বিষয়টি। আসলে সরকার চায়নি বিএনপি তাদের জামায়াতের সঙ্গ ছাড়ুক। তাই বিএনপিও তাদের ছাড়ছে না। সরকার এখন মুচকি মুচকি হাসছে। কারণ, এই সময় সরকার বিএনপিকে জ্বালাও-পোড়াওয়ে ব্যস্ত রেখে অনেক গুরুত্বপূর্ণ অর্থনৈতিক কর্মকাণ্ডের সিদ্ধান্ত নিয়ে ফেলেছে। সরকার বুঝে গেছে, পাগলকে যদি বলা হয় সাঁকো না নাড়াতে, সে আরও বেশি করে সেটা নাড়াবে। মইজ আহমেদ চৌধুরী স্বীকার করি প্রটোকল অনুযায়ী প্রধানমন্ত্রীকে যোগ্য সম্মান জানাতেই হবে। ২১ আগস্ট গ্রেনেড হামলার পরে খালেদা জিয়াও শেখ হাসিনার সঙ্গে দেখা করতে তাঁর বাড়িতে যেতে চেয়ে প্রত্যাখ্যাত হয়েছিলেন। তাই, এ নিয়ে আওয়ামী লীগের কিছু বলার নৈতিক অধিকার নেই। মতামত: আনিসুল হক, ৩০ জানুয়ারি এছলাম সরকার	0
সমস্যার রাজনৈতিক সমাধানই খুঁজতে হবে ব্যবসায়ী নেতা ও এপেক্স গ্রুপের চেয়ারম্যান সৈয়দ মঞ্জুর এলাহী ১৯৯৬ ও ২০০১ সালে দুই দফায় তত্ত্বাবধায়ক সরকারের উপদেষ্টা হিসেবে দায়িত্ব পালন করেন। মেট্রোপলিটন চেম্বার অব কমার্স, বাংলাদেশ এমপ্লয়ার্স অ্যাসোসিয়েশনের সাবেক এই সভাপতি বর্তমানে সেন্টার ফর পলিসি ডায়ালগের (সিপিডি) ট্রাস্টি বোর্ডের সদস্য। সাক্ষাৎকার নিয়েছেন এ কে এম জাকারিয়া প্রথম আলো : দীর্ঘদিনের অবরোধে দেশ প্রায় অচল হয়ে আছে, হরতালও হচ্ছে, এভাবেই কি চলবে? সমাধানের কোনো আশা? সৈয়দ মঞ্জুর এলাহী : আমি তো কোনো আশা দেখছি না। সবাই জানে, সবাই বোঝে যে আলাপ-আলোচনা বা সংলাপের মধ্য দিয়েই এই সমস্যা সমাধানের একটি পথ খোঁজা উচিত। কিন্তু যাদের শোনার কথা তারা তো শুনছে না। যেভাবে চলছে, তার পরিণতি কী বা কোথায় গিয়ে ঠেকবে, কে জানে? প্রথম আলো : সংলাপ করার পরিস্থিতি কি আছে? বা সংলাপ করে আদৌ কোনো ফল পাওয়া যাবে বলে মনে করেন কি? সৈয়দ মঞ্জুর এলাহী : সংলাপ ছাড়া পথটাই বা কী? গত ৫ জানুয়ারি থেকে দেশ অচল হয়ে আছে। মানুষের জীবন-জীবিকা বন্ধ হওয়ার দশা। কিন্তু মানুষ করবে কী? তাকে তো রোজগার করতে হবে। মানুষ এখন এর মধ্যেই বের হচ্ছে। হরতালের মধ্যেও মতিঝিল গিয়ে মিটিং করে এসেছি। ভয় নিয়ে গেছি, কিন্তু উপায় ছিল না। আগে আন্দোলনের সময় রাজনৈতিক দলের লোকজন নিজেরা নিজেরা মারামারি করত। এখন মারা হচ্ছে সাধারণ মানুষকে, তাদের পুড়িয়ে মারা হচ্ছে। বুঝতে পারি না, এটা কেমন রাজনীতি? যাঁরা এসব করছেন, তাঁরা আসলে কাদের জন্য রাজনীতি করছেন? কিন্তু কথা হচ্ছে, এভাবে তো চলতে পারে না। তাহলে পথ কী? দুই পক্ষকেই তাদের অবস্থান পরিবর্তন করতে হবে। আলাপ-আলোচনার মাধ্যমে সমস্যার সমাধান করতে হবে। সাধারণভাবে আমরা তো এটাই বুঝি। প্রথম আলো : যেভাবে চলছে, মানে এই অনিশ্চিত পরিস্থিতিতে কি পুরোপুরি হতাশ হয়ে পড়েছেন? সৈয়দ মঞ্জুর এলাহী : এমন একটি পরিস্থিতিতে হতাশ না হয়ে আর উপায় কী? আমরা যাঁরা ব্যবসা করি, তাঁরা চরম বিপদের মধ্যে পড়েছি। শুধু বড় ব্যবসায়ীরাই নয়, ক্ষুদ্র ব্যবসায়ী ও দোকানমালিকদেরও দেয়ালে পিঠ ঠেকে যাওয়ার মতো অবস্থা। সব ব্যবসায়ী সংগঠন তাদের উদ্বেগ প্রকাশ করেছে। প্রধানমন্ত্রী ও বিরোধী নেতার কাছে আবেদন-অনুরোধ—সবই করা হয়েছে। এরপর আমাদের আর কী বলার আছে? প্রথম আলো : আমরা সব সময়ই দেখি যে বিভিন্ন রাজনৈতিক অচলাবস্থায় ব্যবসায়ীদের পক্ষ থেকে নানা উদ্যোগ নেওয়া হয়, আবেদন জানানো হয়। এসবে আগে কোনো কাজ হয়েছে বলে মনে করেন কি? সৈয়দ মঞ্জুর এলাহী : আমার তো মনে হয় না যে আগে আমাদের কোনো উদ্যোগে ফল পাওয়া গেছে। আমরা এ ধরনের বিভিন্ন পরিস্থিতিতেই আমাদের উদ্বেগ-উৎকণ্ঠা প্রকাশ করে গেছি, আবেদন-নিবেদন করেছি, এবারও করে যাচ্ছি। অতীতের অচলাবস্থাগুলো দূর হওয়ার পেছনে অন্য বিষয় হয়তো কাজ করেছে, ব্যবসায়ীদের কথা কেউ শুনেছে বা তাঁদের কথা ভেবে কেউ সমাধানের পথে গেছে বলে তো মনে হয় না। প্রথম আলো : বাংলাদেশের রাজনীতি তো এখন ব্যবসায়ীদের নিয়ন্ত্রণে। ব্যবসায়ীরাই তো রাজনীতিতে জায়গা করে নিচ্ছেন। দলের পদ, সাংসদ—সবই হচ্ছেন। ব্যবসায়ীরা কেন তবে ভূমিকা রাখতে পারছেন না? তাঁদের স্বার্থ রক্ষা করতে পারছেন না? সৈয়দ মঞ্জুর এলাহী : ব্যবসায়ীরা রাজনীতিতে এসেছেন, আসছেন এটা ঠিক। তাঁরা তাঁদের স্বার্থও রক্ষা করতে চান। কিন্তু যখন রাজনৈতিক বিষয় বা দলের প্রশ্ন আসে, তখন আসলে তাঁরা কোনো ভূমিকা পালন করতে পারেন না বা ব্যবসায়ী হিসেবে দলের মধ্যে থেকে আলাদা কোনো ভূমিকা পালন করা কঠিনও। সবচেয়ে বড় কথা, ব্যবসায়ীরা তো জনগণেরও অংশ। রাজনৈতিক দলগুলো তো জনগণের স্বার্থও বিবেচনায় নিচ্ছে না। ব্যবসায়ীরা আর বাড়তি কী ভূমিকা পালন করবে? প্রথম আলো : জনগণের স্বার্থই যদি রাজনৈতিক দলগুলোর বিবেচনায় না থাকে, তবে কী রাজনীতি এখন দেশে চলছে? সৈয়দ মঞ্জুর এলাহী : এখন দেশে যা চলছে তা সন্ত্রাস ছাড়া আর কিছুই নয়। এটা আসলেই বুঝতে পারছি না যে মানুষ মেরে কিসের রাজনীতি? কোনো বিত্তশালী লোক এসবের শিকার হননি, কারা হচ্ছেন? যাঁরা সাধারণ জনগণ, বাসে করে চলাচল করেন। তাঁরা পেট্রলবোমার আগুনে পুড়ে মরছেন। আর আগুনে পুড়েও যাঁরা বেঁচে আছেন বা থাকবেন, তাঁদের সারা জীবন ভুগতে হবে। এসব লোকজন ও তাঁদের পরিবারের দায়দায়িত্ব কে নেবেন? সেদিন টিভিতে দেখলাম এক নারীর স্বামী পেট্রলবোমার আগুনে পুড়ে মরেছেন। তিনি প্রশ্ন করছেন, তিনি এখন কীভাবে বাঁচবেন, কীভাবে তাঁর সংসার চলবে? এটা রাজনীতি হয় কীভাবে! প্রথম আলো : টানা অবরোধ বা এ ধরনের রাজনৈতিক পরিস্থিতিতে কোন খাত বেশি ক্ষতির শিকার হচ্ছে বা হবে, যা দেশের অর্থনীতিতে বেশি প্রভাব ফেলবে? সৈয়দ মঞ্জুর এলাহী : এ ধরনের পরিস্থিতিতে সব খাতই ক্ষতিগ্রস্ত হয়। ক্ষুদ্র দোকানদার থেকে শুরু করে সব ধরনের ব্যবসাতেই এর প্রভাব পড়বে, যা পুরো অর্থনীতিকেই ক্ষতিগ্রস্ত করবে। আপনাদের পত্রিকাতেই দেখলাম পর্যটন খাতের কী অবস্থা! তারা একটি নির্দিষ্ট সময়ে ব্যবসা করে থাকে। এখন পর্যটনের এই ভরা মৌসুমে তাদের ব্যবসা কার্যত শূন্য। তবে তৈরি পোশাকশিল্পসহ রপ্তানিমুখী খাত যে ক্ষতির মুখোমুখি হচ্ছে, সেটা অর্থনীতির জন্য বড় চাপ তৈরি করবে। অনেক চুক্তি বাতিল হবে, সামনে নতুন কোনো অর্ডার পাওয়া যাবে না। একটি রপ্তানিমুখী প্রতিষ্ঠানের হয়তো ফেব্রুয়ারি মাস পর্যন্ত অর্ডার রয়েছে, তারা যখন সামনের কাজ নিয়ে ক্রেতাদের সঙ্গে কথা বলতে চাইছে তখন বলা হচ্ছে, আগে বর্তমান অর্ডারের শিপমেন্ট শেষ করুন, সামনের অর্ডার পরে দেখা যাবে। এর মানে দাঁড়াচ্ছে, তারা সম্ভবত নতুন বা অন্য কোনো বাজার খোঁজার কথা ভাবতে শুরু করেছে। এই পরিস্থিতি চলতে থাকলে ব্যাংকগুলোতে খেলাপি ঋণের পরিমাণ বাড়তে থাকবে। প্রথম আলো : ইতিমধ্যেই কিছু বড় ঋণ পুনঃ তফসিল করতে হয়েছে। সৈয়দ মঞ্জুর এলাহী : বড় ব্যবসায়ীরা হয়তো সামনেও আরও সুযোগ পাবেন, কিন্তু ক্ষুদ্র অনেক ব্যবসায়ী, যাঁরা ঋণ নিয়েছেন ব্যবসার জন্য, তাঁদের কী হবে? ঋণদাতা বা ব্যাংকগুলোর কাছ থেকে তাঁরা ছাড় পাবেন বলে মনে হয় না। প্রথম আলো : রাজনৈতিক অচলাবস্থা, সংঘাত-সহিংসতা বা অবরোধ-হরতালের মতো কর্মসূচি বাংলাদেশের জন্য নতুন কিছু নয়। এর পরও দেশে অর্থনৈতিক উন্নতির ধারা অব্যাহত রয়েছে বলেই নানা মহল থেকে বলা হচ্ছে। সৈয়দ মঞ্জুর এলাহী : দেখুন, এ ধরনের কিছু পরিস্থিতি আমরা আগে কাটিয়ে উঠেছি ঠিকই। কিন্তু আপনি এ ধরনের চাপ একবার নিতে পারবেন, দুবার নিতে পারবেন, কিন্তু বারবার তো নিতে পারবেন না। এভাবে চলতে থাকলে তো একটা পর্যায়ে চাপ নেওয়ার ক্ষমতা আর থাকবে না। দেশের দুটো বড় দলেরই বোধ-বুদ্ধি লোপ পেল কি না কে জানে। দেশের কথা কারও বিবেচনায় থাকলে তো এমন হওয়ার কথা নয়। সাধারণ মানুষের বেঁচে থাকার অধিকারের বিষয়টি তো নিশ্চিত করতে হবে। সরকার সেটাও করতে পারছে না আবার আলাপ-আলোচনার পথও ধরছে না। প্রথম আলো : এ ধরনের অবরোধ যদি চলতেই থাকে আর সরকারও যদি আলাপ-আলোচনার কোনো পথ না ধরে? সৈয়দ মঞ্জুর এলাহী : এমন একটি পরিস্থিতি তো বেশি দিন চলতে পারে না এবং এটার চাপ নেওয়ার ক্ষমতাও একপর্যায়ে আমাদের থাকবে না। অনেক পেশার মানুষের আয়-রোজগারের পথ বন্ধ হয়ে গেছে, অনেকের কমে গেছে। তাদের জীবন চলবে কীভাবে? বেশি দিন এভাবে ধরে রাখা যাবে বলে মনে হয় না। পেটের জ্বালায় মানুষ বের হয়ে আসবে। আমি রাজনীতির কথা বলছি না কিন্তু মানুষের সহ্যের একটা সীমা আছে। তবে কখন মানুষ রাস্তায় নেমে আসবে, তা জানি না। প্রথম আলো : দেশের বর্তমান পরিস্থিতি নিয়ে আপনি হতাশা প্রকাশ করলেন, আপনি শুধু একজন উদ্যোক্তা ব্যবসায়ী নন, দু-দুবার তত্ত্বাবধায়ক সরকারের উপদেষ্টা হিসেবেও দায়িত্ব পালন করেছেন। দেশের একজন জ্যেষ্ঠ নাগরিক হিসেবে দেশের রাজনৈতিক নেতৃত্বের প্রতি যদি কোনো আবেদন জানাতে চান, তবে কী বলবেন? সেই সংলাপে বসার আহ্বান? সৈয়দ মঞ্জুর এলাহী : এ ছাড়া আর কী আবেদন বা অনুরোধই করতে পারি বলুন। সমঝোতা ছাড়া সমস্যার কোনো সমাধান নেই। আর এ জন্য দুই পক্ষকেই ছাড় দিতে হবে। এ জন্য আলোচনায় আসতে হবে, সংলাপ করতে হবে। সবচেয়ে জোর দিয়ে যে কথাটি বলতে চাই তা হচ্ছে, সমস্যাটির অবশ্যই একটি রাজনৈতিক সমাধানের পথ খুঁজতে হবে। এর কোনো বিকল্প নেই। প্রথম আলো : আপনাকে ধন্যবাদ। সৈয়দ মঞ্জুর এলাহী : ধন্যবাদ।	0
সু চি প্রেসিডেন্ট হবেন, না স্পিকার? অর্ধশতকেরও বেশি সময় ধরে সামরিক শাসনে পিষ্ট মিয়ানমারের গণতন্ত্রের যে জানালাটি খোলা হয়েছে, তাকে কোনোভাবেই সুপ্রশস্ত বলা যাবে না। ২০০৮ সালে সামরিক শাসকেরা এমনভাবে সংবিধান রচনা করেছেন যে ক্ষমতার মূল চাবিকাঠি সামরিক বাহিনীর হাতেই রয়ে গেছে। ঘূর্ণিঝড় নার্গিসের পর গণভোটে এই সংবিধান অনুমোদিত বলে অনেক বিশ্লেষক একে ঠাট্টা করে ‘নার্গিস সংবিধান’ নামেও অভিহিত করেন। তবে গণতন্ত্রের নেত্রী বলে পরিচিত ও শান্তিতে নোবেল বিজয়ী অং সান সু চির দল ন্যাশনাল লিগ ফর ডেমোক্রেসি (এনএলডি) সংবিধানের অগণতান্ত্রিক ধারাগুলো বাতিলের জন্য দেশব্যাপী প্রচারণা চালাচ্ছে। আগামী নভেম্বরে অনুষ্ঠেয় পার্লামেন্ট নির্বাচন নিয়ে ইতিমধ্যে মিয়ানমারের রাজনীতি তপ্ত হয়ে উঠেছে, তবে সেটি বাংলাদেশের মতো জ্বালাও-পোড়াওয়ে রূপ নেবে না বলে জানালেন সেখানকার বিশ্লেষেকরা। নির্বাচন নিয়ে আবহাওয়া উত্তপ্ত হওয়ার কারণ সংবিধানের কতিপয় অগণতান্ত্রিক ধারা। ৪৪০ সদস্যের পার্লামেন্টে এক-চতুর্থাংশ অর্থাৎ ২৫ শতাংশ আসন সেনাবাহিনীর জন্য সংরক্ষিত; আবার সংবিধানে বলা হয়েছে যে এতে পরিবর্তন আনতে হলে তিন-চতুর্থাংশ সদস্যের সমর্থন লাগবে। সে ক্ষেত্রে অসামরিক সব সদস্যকে এককাট্টা হতে হবে; যা সম্ভব নয়। পার্লামেন্টের অর্ধেকেরও বেশি সদস্য সাবেক ও বর্তমান সামরিক কর্মকর্তা। সংবিধানের ৫৯(এফ) ধারাবলে অং সান সু চির প্রেসিডেন্ট পদে প্রতিদ্বন্দ্বিতা রহিত করে বলা হয়েছে, মিয়ানমারের নাগরিকদের যদি কেউ কোনো বিদেশি নাগরিককে বিয়ে করেন এবং তাঁর সন্তানেরা অন্য দেশের নাগরিক হয়ে থাকেন, তাহলে তিনি প্রেসিডেন্ট পদে প্রতিদ্বন্দ্বিতা করতে পারবেন না। সংবিধানের ৪৩৬ অনুচ্ছেদে প্রেসিডেন্টের যেকোনো আইনে ভেটো দেওয়ার ক্ষমতা রয়েছে। আবার প্রেসিডেন্টকে সেনাপ্রধানের সম্মতি নিয়ে কাজ করতে হয়। ২০০৮ সালের এই অগণতান্ত্রিক সংবিধানের ভিত্তিতে ২০১০ সালে অনুষ্ঠিত নির্বাচন এনএলডি বর্জন করলেও ২০১২ সালে উপনির্বাচনে অংশ নিয়ে ৪৫টি আসনের মধ্যে ৪৩টিতে তারা জয়ী হয়। অং সান এখন পার্লামেন্টে বিরোধী দলের নেত্রী। উল্লেখ করা দরকার যে সু চিসহ এনএলডির নেতারা পার্লামেন্টের যে ৪৩টি আসন পেয়েছেন, তা সরকারি দল তাঁদের জন্য ছেড়ে দেয়নি। মিয়ানমারের সংবিধান অনুযায়ী, কেউ সরকারের মন্ত্রী হলে তিনি আর পার্লামেন্ট সদস্য থাকতে পারেন না; মন্ত্রীকে বিবেচনা করা হয় নির্বাহী বিভাগের লোক হিসেবে। পার্লামেন্ট সদস্য হিসেবে তিনি নিজেই নিজের জবাবদিহি আদায় করতে পারেন না। মার্কিন যুক্তরাষ্ট্রের মন্ত্রীরাও কংগ্রেস বা সিনেটের সদস্য থাকতে পারেন না। মিয়ানমারের সরকারকাঠামোর বিন্যাসও অভিনব। প্রেসিডেন্টের পর আছেন দুজন ভাইস প্রেসিডেন্ট। ৩৬ সদস্যের মন্ত্রিসভার ৩০ জন বিভিন্ন মন্ত্রণালয়ের দায়িত্বে নিয়োজিত; আর ছয়জন জ্যেষ্ঠ মন্ত্রী প্রত্যেকে পাঁচটি মন্ত্রণালয়ের কাজকর্ম তদারক করে থাকেন। তাঁরা প্রেসিডেন্টের পরামর্শক হিসেবেও কাজ করেন। প্রশ্ন উঠেছে, আগামী নির্বাচনে অং সান সু চি ও তাঁর দল এনএলডির ভূমিকা কী হবে? দেশের গরিষ্ঠসংখ্যক মানুষ চায় সু চি প্রেসিডেন্ট হোন। কিন্তু সংবিধান সংশোধন না করলে সেটি সম্ভব নয়। পার্লামেন্টের বর্তমান স্পিকার সুইয়ে মান স্পষ্ট জানিয়ে দিয়েছেন, বর্তমান পার্লামেন্টে সংবিধান সংশোধনের সুযোগ নেই। সে জন্য পরবর্তী নির্বাচন পর্যন্ত অপেক্ষা করতে হবে। জানুয়ারির দ্বিতীয় সপ্তাহে আমরা যখন ইয়াঙ্গুনে, তখন রাজনৈতিক মহলে এ নিয়ে নানা গুঞ্জন চলছিল। সরকারি ও বিরোধী দলের মধ্যে একপশলা বিতর্কও হয়ে যায়। সরকারি দলের এক নেতা বলেছিলেন, অং সান সু চি প্রেসিডেন্ট পদে প্রতিদ্বন্দ্বিতার চিন্তা বাদ দিয়েছেন এবং তাঁর স্থলে পার্লামেন্টে স্পিকারের পদ গ্রহণ করার জন্য মনস্থির করেছেন। কিন্তু এনএলডির মুখপাত্র উতু মতুন এর সত্যতা অস্বীকার করে বলেছেন, ‘আমরা পার্লামেন্ট নির্বাচনে অংশ নেওয়া না–নেওয়ার ব্যাপারেই সিদ্ধান্ত নিইনি, সে ক্ষেত্রে নির্বাচন-পরবর্তী অং সান সু চির ভূমিকা নিয়ে এখনো কথা বলার সময় আসেনি। বছরের মাঝামাঝি সময়ে জানা যাবে, এনএলডি পার্লামেন্ট নির্বাচনে অংশ নেবে কি না। ২০১২ সালে পার্লামেন্টে যোগদানের পর থেকেই এনএলডি সংবিধানের ৫৯(এফ) ও ৪৩৬ ধারা বাতিলের দাবি জানিয়ে আসছে। তারা ৫০ লাখ লোকের সই-সংবলিত আবেদনপত্র জমা দিয়েছে স্পিকারের কাছে। কয়েকটি প্রাদেশিক পার্টি এনএলডির এই প্রস্তাব সমর্থন করেছে। তবে এনএলডি খুব আশাবাদী নয় যে বর্তমান পার্লামেন্টে এই আইন বাতিল করা হবে। তাদের মতে, বর্তমান শাসক দল ফেডারেল শাসনপদ্ধতির কথা বললেও কেন্দ্রীয়ভাবেই সবকিছু নিয়ন্ত্রণ করছে। মিয়ানমারের স্থপতি ও সু চির বাবা অং সান মিয়ানমারকে একটি প্রকৃত ফেডারেল শাসনব্যবস্থার দেশ হিসেবে প্রতিষ্ঠা করতে চেয়েছিলেন। মিয়ানমারের মোট জনসংখ্যার ৬৪ শতাংশ বৌদ্ধধর্মাবলম্বী বর্মি। সম্প্রতি প্রেসিডেন্ট থেইন সেইন জাতির উদ্দেশে দেওয়া ভাষণে আশা প্রকাশ করেন, স্বাধীনতার পর এই প্রথমবারের মতো সব দলের অংশগ্রহণে একটি অবাধ ও সুষ্ঠু নির্বাচন হবে এবং এ নির্বাচনের মাধ্যমে সব রাজনৈতিক দল অব্যাহত প্রচেষ্টার সঠিক সমাধান খুঁজে বের করতে পারবে। গত চার বছরে সরকার আর্থসামাজিক ও রাজনৈতিক ক্ষেত্রে ব্যাপক উন্নতি করবে বলে তিনি দাবি করেন। এর পরপরই সংবাদ সম্মেলনে অং সান সু চি বলেছেন, জাতীয় স্বার্থে পার্লামেন্টে সরকার ও বিরোধী দল একযোগে কাজ করলেও সরকার সফল হয়েছে, এ রকম নজির পাওয়া কঠিন। এমনকি ২০১৪ সালে আসিয়ানের চেয়ারম্যান হিসেবে মিয়ানমার জনগণের উন্নয়নের কাজ কিছু করতে পারেনি। তিনি বলেন, পার্লামেন্টে এনএলডি সংখ্যালঘু দল হলেও তাদের অনেক প্রস্তাব পাস হয়েছে। কিন্তু নির্বাহী বিভাগ খুব কমই সাফল্য দেখাতে পেরেছে। এর জবাবে প্রেসিডেন্টের মুখপাত্র উ ই হান্ট বলেছেন, ‘নাগরিকেরা জানেন তাঁদের রাজনৈতিক ও অর্থনৈতিক অধিকার কী? তাঁদের মতপ্রকাশের স্বাধীনতা নিশ্চিত করা হয়েছে। সরকারের বিরোধিতাকারী দলগুলোকে রাজপথ থেকে আলোচনার টেবিলে নিয়ে আসা হয়েছে। আমরা যে অনেক কিছু অর্জন করেছি, তা নিশ্চয়ই অং সান সু চি স্বীকার করবেন। আর্থসামাজিক ক্ষেত্রে উল্লেখযোগ্য সাফল্য এলেও ‘চার বছর ধরে মিয়ানমার সরকার যুদ্ধরত বিভিন্ন বিদ্রোহী গ্রুপকে বশে আনতে পারেনি। একই রাজ্যে বিভিন্ন সশস্ত্র গ্রুপ থাকায় কোনো একটার সঙ্গে চুক্তি বা সমঝোতা হলে অন্যরা তৎপর হয়ে ওঠে। বিশেষ করে চীন ও থাইল্যান্ডের সীমান্তবর্তী রাজ্যগুলোতে গৃহযুদ্ধ বন্ধ করা সম্ভব হয়নি। এই প্রেক্ষাপটে মিয়ানমার বিশেষজ্ঞ সাংবাদিক বার্টিল লিনটনার বলেছেন, নৃতাত্ত্বিক গ্রুপগুলোর সঙ্গে কোনো সমঝোতায় না আসতে পারাকেই আমি সরকারের বড় ধরনের ব্যর্থতা বলে মনে করি। সে ক্ষেত্রে মিয়ানমারে শান্তি ও সমৃদ্ধি আসতে আরও দীর্ঘ সময় লাগবে। সম্প্রতি চীনা কোম্পানি পরিচালিত একটি খনির জমি নিয়ে বিরোধের পরিপ্রেক্ষিতে কৃষকেরা প্রতিবাদ করলে পুলিশ গুলি করে এবং একজন নারী মারা যান। এই প্রেক্ষাপটে ২০১৩ সালের সুপারিশ বাস্তবায়নের দাবি জানিয়ে সরকারের সমালোচনা করে সু চি বলেন, একজন মানুষের জীবনের দাম আপনি ঠিক করে দিতে পারেন না। সাংবাদিক-বিশ্লেষক সিট অং মিল্ট লিখেছেন, আগামী ১২ মাসে আমরা বেশ কিছু চ্যালেঞ্জ ও সমস্যার মুখোমুখি হচ্ছি। প্রশ্ন হলো, আমরা সেটি উত্তরণ ঘটাব কীভাবে। ২০১৫ সালের নির্বাচন কেবল মিয়ানমারের জনগণের জন্যই গুরুত্বপূর্ণ। যে কারণে মার্কিন রাষ্ট্রদূতসহ সব বাহিনী-কূটনীতিকেরা নির্বাচন কমিশনের সঙ্গে নিয়মিত বৈঠক করেছেন। মিয়ানমারের সর্বাধিক প্রচারিত ইংরেজি সাপ্তাহিক মিয়ানমার টাইমস-এর সম্পাদক সাংবাদিক থমাস কিনকে যখন মিয়ানমারের রাজনৈতিক হালচাল সম্পর্কে জিজ্ঞেস করলাম, তিনি বললেন, আগামী নির্বাচন নিয়ে বেশ অস্থিরতা আছে। তাঁর মতে, মিয়ানমারে এখন তিনটি ক্ষমতাকেন্দ্র প্রেসিডেন্ট থেইন সেইন, স্পিকার সুইয়ে মান ও এনএলডি নেত্রী অং সান সু চি। আগামী নির্বাচনের পর মিয়ানমারের রাজনৈতিক স্থিতি আসবে কি না, তা নির্ভর করছে এই তিন ক্ষমতাকেন্দ্রের ভারসাম্য রক্ষার ওপর। সংবিধান অনুযায়ী প্রেসিডেন্টের রয়েছে অসীম ক্ষমতা। আবার পার্লামেন্টও উপেক্ষণীয় নয়। মিয়ানমারের কোনো কোনো বিশ্লেষক মনে করেন, বর্তমান স্পিকার ভবিষ্যতে প্রেসিডেন্ট পদে অভিষিক্ত হতে পারেন। আর অং সান সু চির রয়েছে ব্যাপক জনসমর্থন। তাঁকে বাদ দিয়েও মিয়ানমারের রাজনৈতিক স্থিতি আনার কথা ভাবা যায় না। প্রেসিডেন্ট থেইন সেইন ইতিমধ্যে ঘোষণা দিয়েছেন, ভবিষ্যতে তিনি প্রতিদ্বন্দ্বিতা করবেন না। সে ক্ষেত্রে সু চিকে হয়তো সান্ত্বনা হিসেবে স্পিকার পদ নিয়েই সন্তুষ্ট থাকতে হবে। সবকিছু ঠিক হবে আগামী নির্বাচনে কোন দল কত আসন পায়, তার ওপর। এনএলডি যদি ১৯৯০ সালের মতো বিপুল সংখ্যাগরিষ্ঠতা পায়, তাহলে প্রেসিডেন্ট পদে তাঁর প্রতিদ্বন্দ্বিতা রহিত করা কঠিন হবে। সেনাসদস্যদের অনেকে তাঁর সঙ্গে হাত মেলাতে পারেন। তবে সবকিছুর জন্য আমাদের নির্বাচন পর্যন্ত অপেক্ষা করতে হবে। গণতন্ত্রকামী মানুষের আশা, মিয়ানমারের সামরিক শাসকেরা ১৯৯০ সালের ভুলের পুনরাবৃত্তি করবেন না। ইয়াঙ্গুন থেকে ফিরে পরের কিস্তি: বাহাদুর শাহের সমাধি ও মুসলিম জনগোষ্ঠী সোহরাব হাসান: কবি, সাংবাদিক। sohrabo3@dhaka.net	0
কেন আবার হরতাল? কাল সোমবার দেশজুড়ে শুরু হচ্ছে মাধ্যমিক ও সমমানের পরীক্ষা, যাতে অংশ নিতে যাচ্ছে প্রায় ১৫ লাখ শিক্ষার্থী। কিন্তু বিএনপির নেতৃত্বাধীন ২০-দলীয় জোটের চলমান অবরোধের মধ্যেই আজ রোববার সকাল ছয়টা থেকে বুধবার সকাল ছয়টা পর্যন্ত দেশব্যাপী হরতাল ডাকার ফলে পরীক্ষার্থী ও অভিভাবকদের মধ্যে গভীর অনিশ্চয়তা ও উদ্বেগ দেখা দিয়েছে। উদ্বেগের বাস্তব কারণ হলো, চলমান অবরোধেই পথেঘাটে মানুষের নিরাপত্তা ভীষণভাবে বিপন্ন। উপরন্তু হরতালের দিনে নিরাপত্তাহীনতা মাত্রাহীনভাবে বেড়ে যায়। বিরোধী জোট প্রায় ১৫ লাখ পরীক্ষার্থীকে সে রকম পরিস্থিতিতে ফেলে দিয়ে কী অর্জন করতে চায়, তা আমাদের বোধগম্য নয়। সরকার পরীক্ষা পেছানো বা স্থগিত ঘোষণা করেনি। পুলিশের মহাপরিদর্শক গতকাল সংবাদ সম্মেলন ডেকে বলেছেন, পুলিশ এসএসসি ও সমমানের পরীক্ষাগুলোর নির্ধারিত সময়ে অনুষ্ঠান নিশ্চিত করতে সর্বশক্তি নিয়োগ করবে। পরীক্ষার সময় প্রতিটি কেন্দ্রে ও পরীক্ষার্থীদের চলাচলের রাস্তায় নিরাপত্তা দেবে। কিন্তু আমাদের শঙ্কা এই যে সারা দেশের শহর-গ্রামে অগণতি রাস্তায় পরীক্ষার্থীদের চলাচলে পরিপূর্ণ নিরাপত্তা নিশ্চিত করা বাস্তবে সম্ভব নয়। বিরোধী জোটের হরতালকে সরকার বা পুলিশের চ্যালেঞ্জ হিসেবে গ্রহণ করা উচিত নয়। এভাবে আর যাই হোক পরীক্ষার্থী ও অভিভাবকদের মনে নিরাপত্তাবোধ ফিরিয়ে আনা সম্ভব নয়। হরতাল প্রত্যাহারের মধ্য দিয়েই কেবল তাঁদের শঙ্কা দূর হতে ও নিরাপত্তাবোধ ফিরে আসতে পারে। আমরা এই পরীক্ষার অনেক আগে থেকেই বিএনপিসহ ২০-দলীয় জোটের প্রতি আহ্বান জানিয়ে আসছি, তারা যেন পরীক্ষা শুরুর আগেই অবরোধ কর্মসূচি সমাপ্ত ঘোষণা করে। পরীক্ষার্থী, অভিভাবক ও জনসাধারণেরও প্রত্যাশা ছিল যে বিরোধী জোটের বোধোদয় ঘটবে। কিন্তু অবরোধের অবসান দূরে থাক, অবরোধের মধ্যেই তারা হরতাল ডাকল। এটা শুধু অসংবেদনশীলতা নয়, বিরাট দায়িত্বহীনতা। আমরা বিএনপিসহ ২০-দলীয় জোটকে পরীক্ষার দিনের হরতাল প্রত্যাহার ও অবরোধ স্থগিত করার জন্য অনুরোধ জানাচ্ছি। কোনো পরীক্ষার দিনই যেন হরতাল-অবরোধ দেওয়া না হয়।	0
উসকানিমূলক পদক্ষেপ বিএনপির নেত্রী খালেদা জিয়ার কার্যালয়ের প্রথমে বিদ্যুৎ–সংযোগ, পরে ইন্টারনেট ও কেব্ল লাইন বিচ্ছিন্ন করে সরকার যে চরম জবরদস্তি দেখিয়েছে, তা অনৈতিক ও বেআইনি। আইনের হেফাজতকারী সরকার এই বেআইনি কাজ করতে পারে না। পত্রিকার প্রতিবেদন অনুযায়ী, গুলশান থানার নির্দেশে একজন বিদ্যুৎকর্মী গত শুক্রবার দিবাগত রাত পৌনে তিনটায় বিদ্যুৎ–সংযোগ বিচ্ছিন্ন করে দেন। গতকাল দুপুরে বিএনপির নেত্রীর কার্যালয়ের ইন্টারনেট ও কেব্ল লাইনও বিচ্ছিন্ন করে দেওয়া হয়েছে। এটি গণতন্ত্রের ভাষা নয়। এই পদক্ষেপের আগেই শুক্রবার সোহরাওয়ার্দী উদ্যানে আয়োজিত সমাবেশে নৌপরিবহনমন্ত্রী শাজাহান খান হুমকি দিয়েছিলেন, বিএনপি নেত্রী অবরোধ–হরতাল প্রত্যাহার না করলে তাঁর কার্যালয়ের বিদ্যুৎ, পানি ও খাবার সরবরাহ বন্ধ করে দেওয়া হবে। আওয়ামী লীগের প্রচার সম্পাদক হাছান মাহমুদ বলেছেন, সব লাইন কেটে দেওয়া হবে। এ ধরনের উসকানিমূলক কথাবার্তা যে পরিস্থিতিকে আরও নাজুক করবে, তাতে সন্দেহ নেই। সরকারের এসব পদক্ষেপ কেবল হয়রানিমূলকই নয়, আইনেরও পরিপন্থী। সেবা প্রদানকারী সংস্থা হিসেবে ডেসকো তার সেবাপ্রার্থীর সঙ্গে চুক্তি লঙ্ঘন করতে পারে না। এমনকি লাইন বিচ্ছিন্ন করার কারণও জানানো হয়নি। বিদ্যুৎ বিভাগের এক কর্মী জানিয়েছেন, থানার নির্দেশে লাইন বিচ্ছিন্ন করা হয়েছে। আমরা জানি, থানা-পুলিশের দায়িত্ব আইনশৃঙ্খলা রক্ষা করা। কিন্তু তারা বিদ্যুৎ–সংযোগ বিচ্ছিন্ন করার দায়িত্ব কবে নিল? দেশে আইনের শাসন থাকলে ওই নির্দেশদাতাকে অবশ্যই জবাবদিহি করতে হতো। বিএনপির নেত্রী যে লাগাতার অবরোধ দেশবাসীর ওপর চাপিয়ে দিয়েছেন, সেটিকে আমরা অন্যায় ও অযৌক্তিক মনে করি। কিন্তু এর জবাবে তাঁর কার্যালয়ের বিদ্যুৎ, ইন্টারনেট ও কেব্ল লাইন বিচ্ছিন্ন করা কোনোভাবেই কাম্য হতে পারে না। অতএব, অবিলম্বে খালেদা জিয়ার কার্যালয়ের বিদ্যুৎ, ইন্টারনেট ও কেব্ল লাইন পুনরায় স্থাপনের জন্য সংশ্লিষ্ট কর্তৃপক্ষের কাছে দাবি জানাচ্ছি। পরিস্থিতি আরও অবনতি ঘটার আগেই সমঝোতার মাধ্যমে চলমান রাজনৈতিক সংকটের সমাধান করুন।	0
চট্টগ্রাম চেম্বারের নতুন নেতৃত্ব নির্বাচন দুই বছর আগে চট্টগ্রাম চেম্বারের নির্বাচন উত্তাপ ছড়িয়েছিল নগরের রাজনীতির মাঠেও। তবে এবার পাল্টে গেছে সেই চিত্র। সংগঠনের ২৪ পরিচালক নির্বাচিত হয়েছেন প্রতিদ্বন্দ্বিতা ছাড়াই। আগামী ৫ মার্চ চেম্বারের ভোট গ্রহণের কথা ছিল। কিন্তু প্রতিদ্বন্দ্বিতা না থাকায় আর ভোট গ্রহণ হবে না। তবে নিয়মের বাধ্যবাধকতার কারণে বেসরকারিভাবে নবনির্বাচিত পরিচালকদের অপেক্ষা করতে হবে ৫ মার্চ পর্যন্ত। চেম্বারের নির্বাচন বোর্ডের চেয়ারম্যান ফৌজুল মবিন খান প্রথম আলোকে বলেন, আগামী ৫ মার্চ ভোট গ্রহণের দিন আনুষ্ঠানিকভাবে পরিচালকদের নাম প্রকাশ করা হবে। এরপর ৪৮ ঘণ্টার মধ্যে এই ২৪ জন পরিচালক নিজেদের মধ্যে থেকে দুই বছরের জন্য সভাপতি, জ্যেষ্ঠ সহসভাপতি ও সহসভাপতি নির্বাচন করবেন। চেম্বার সূত্র জানায়, এবার মনোনয়নপত্র কিনেছিলেন ৩০ জন ব্যবসায়ী। তবে জমা দিয়েছেন ২৫ জন। জমা ও বাছাইয়ের শেষ দিনে গত বৃহস্পতিবার একজন ব্যবসায়ীর মনোনয়নপত্র বাতিল হওয়ায় বাকি ২৪ জনই বিনা প্রতিদ্বন্দ্বিতায় পরিচালক নির্বাচিত হন। তাঁরা সবাই চেম্বারের সাবেক সভাপতি সাংসদ এম এ লতিফের প্যানেলের। নির্বাচিত ব্যক্তিদের মধ্যে ১৬ জন বর্তমান পর্ষদের। নবনির্বাচিত পরিচালকেরা হলেন এ কে এম আকতার হোসাইন, নুরুন নেওয়াজ সেলিম, অঞ্জন শেখর দাশ, এম এ মোতালেব, মাহবুবুল হক চৌধুরী, মাজহারুল হক চৌধুরী, আনোয়ার শওকত আফসার, মোহাম্মদ আরিফ ইফতেখার, মোহাম্মদ দিদারুল আলম, মোহাম্মদ রকিবুর রহমান, মোহাম্মদ জাহেদুল হক, সারোয়ার হাসান জামিল, মোহাম্মদ সিরাজুল ইসলাম, জহিরুল ইসলাম চৌধুরী, মাহবুবুল আলম, মাহফুজুল হক শাহ, অহিদ সিরাজ চৌধুরী, এস এম শামসুদ্দীন, হাবিব মহিউদ্দিন, মোহাম্মদ হাবিবুল হক, জহুরুল আলম, কামাল মোস্তফা চৌধুরী, মোহাম্মদ আমজাদ হোসেন চৌধুরী ও সৈয়দ জামাল আহমেদ।	0
আলোচনায় বসলে সরকারের ক্ষমতা চলে যাবে না নাশকতা বন্ধে সরকারের কঠোর পদক্ষেপ এবং চলমান সংকটের রাজনৈতিক সমাধান চান ব্যবসায়ীরা। তাঁরা বলছেন, আলোচনায় বসলে সরকারের ক্ষমতা চলে যাবে না। ৭২ ঘণ্টার মধ্যে দুই নেত্রীকে সংলাপে বসারও আহ্বান জানিয়েছেন তাঁরা। গতকাল শনিবার চট্টগ্রামে ব্যবসায়ীদের মতবিনিময় সভায় এসব বক্তব্য উঠে এসেছে। খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশনের উদ্যোগে সংগঠনটির কার্যালয়ে এ সভায় চট্টগ্রামের বিভিন্ন ব্যবসায়ী সংগঠনের নেতারা অংশ নেন। সভায় বলা হয়, কোনো রাজনৈতিক দল কিংবা সরকার ব্যবসায়ীদের নিয়ে ভাবছে না। শিগগিরই রাজনৈতিক দলগুলো সমঝোতায় না এলে নিজেদের বাঁচাতে তাঁরা রাজপথে নামবেন। মহাসড়কে পণ্য পরিবহনে নিরাপত্তা, ক্ষতিগ্রস্ত ব্যবসায়ীদের ব্যাংকঋণ পরিশোধ সহজ করা এবং সুদ মওকুফেরও দাবি জানান তাঁরা। মতবিনিময় সভায় সভাপতিত্ব করেন চট্টগ্রাম চেম্বার ও খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশনের সভাপতি মাহবুবুল আলম। তিনি বলেন, দাবি আদায়ের নামে ব্যবসায়ীদের ব্যবসা করার অধিকার কেড়ে নেওয়া হচ্ছে। টানা অবরোধের কারণে ব্যবসায়ীদের পিঠ দেয়ালে ঠেকে গেছে। দরকার হলে আমরণ অনশনে যাবেন ব্যবসায়ীরা। চট্টগ্রাম চেম্বার সভাপতি বলেন, হরতাল অবরোধ পালনের অধিকার রাজনৈতিক দলগুলোর আছে। কিন্তু রাজনৈতিক কর্মসূচির বলি কেন ব্যবসায়ীরা হবেন? তিনি বলেন, ‘আমরা নির্দিষ্ট স্থানে পণ্য পৌঁছাতে পারছি না, ব্যবসা করতে পারছি না, প্রতিদিন জাহাজের ক্ষতিপূরণ দিতে হচ্ছে, ব্যাংকের সুদ বাড়ছে। এখন একটাই দাবি, আমাদের নির্বিঘ্নে ব্যবসা করার সুযোগ দিতে হবে।’ চট্টগ্রাম মেট্রোপলিটন চেম্বারের পরিচালক আবুল বশর চৌধুরী বলেন, রাজায় রাজায় যুদ্ধ হয়, নলখাগড়ার প্রাণ যায়—ব্যবসায়ীদের অবস্থা এখন এমনই। ব্যবসায়ীরা প্রতিদিন কীভাবে ক্ষতিগ্রস্ত হচ্ছেন তার খোঁজ রাজনীতিবিদেরা রাখেন না। বন্দরে এক দিন জাহাজের পণ্য খালাস করতে না পারলে প্রায় ১৬ লাখ টাকা ক্ষতিপূরণ দিতে হয়। তিনি বলেন, ‘রাজনৈতিক দ্বন্দ্বের জাঁতাকলে ব্যবসায়ীদের ফেলবেন না। বাঁচার জন্য আমাদের এখন যে পদক্ষেপ নেওয়া দরকার তা নেব। ব্যবসায়ীরা সব রাজনীতির ঊর্ধ্বে।’ খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশনের সাধারণ সম্পাদক ছৈয়দ ছগীর আহমদ বলেন, প্রতিদিনই ব্যবসায়ীরা ক্ষতিগ্রস্ত হচ্ছেন। ব্যাংকের টাকায় ব্যবসায়ীরা ব্যবসা করেন। রাজনৈতিক অস্থিরতায় এখন ২০ শতাংশ ব্যবসাও হচ্ছে না। এভাবে কিছুদিন গেলে দেউলিয়া হয়ে যেতে হবে। ব্যবসায়ীদের দাবি, অচলাবস্থা নিরসনে দুই নেত্রী যেন ৭২ ঘণ্টার মধ্যে সংলাপে বসেন। চট্টগ্রাম রাইস মিল সমিতির সভাপতি ফরিদ উদ্দিন আহমেদ বলেন, ‘সরকারের অনেক মন্ত্রী-সাংসদই বলছেন, এটি রাজনৈতিক সমস্যা নয়। কিন্তু এটি ঠিক নয়। একগুঁয়েমি মনোভাব থাকলে সমস্যার সমাধান হবে না। আন্দোলনকারী দলগুলোর সঙ্গে আলোচনায় বসলে ক্ষমতা হাত থেকে চলে যাবে এটি ভাবার কোনো কারণ দেখি না। যত দিন অবরোধ থাকবে, সরকারকে তত দিন ঋণ মওকুফের ব্যবস্থা করে দিতে হবে।’ চাক্তাই শিল্প ও ব্যবসায়ী সমিতির সাধারণ সম্পাদক মুহাম্মদ জামাল হোসেন বলেন, যে অবস্থা দাঁড়িয়েছে তাতে মনে হচ্ছে রাজনৈতিক দলগুলোর প্রতিপক্ষ এখন ব্যবসায়ীরা। ব্যবসায়ীদের স্বার্থ রক্ষা করতে পারে ব্যবসায়ীরাই। তাই ঐক্যবদ্ধ হয়ে এই সহিংসতার বিরুদ্ধে কর্মসূচি দিতে হবে। ব্যবসায়ী নেতারা বর্তমান পরিস্থিতি থেকে উত্তরণের দাবিতে মানববন্ধন, স্মারকলিপি প্রদানসহ বিভিন্ন কর্মসূচি গ্রহণের সিদ্ধান্ত নেন। এ ছাড়া নাশকতার শিকার ব্যক্তিদের সরকারি সহায়তা, পুনর্বাসন ও হামলাকারীদের শাস্তি নিশ্চিত করার দাবি জানান। মতবিনিময় সভায় বক্তব্য দেন খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশনের সহ-সভাপতি আবদুস সালাম, চট্টগ্রাম চেম্বারের পরিচালক কামাল মোস্তাফা চৌধুরী, জহরুল ইসলাম চৌধুরী, ব্যবসায়ী নেতা স ম বখতিয়ার, চট্টগ্রাম দোকান মালিক সমিতির সভাপতি ছালামত আলী, টেরীবাজার ব্যবসায়ী সমিতির সাধারণ সম্পাদক আবদুল মান্নান, আড়তদার কল্যাণ সমিতির সভাপতি জাহাঙ্গীর আলম, মুরাদপুর ব্যবসায়ী সমিতির কামাল উদ্দিন তালুকদার প্রমুখ।	0
﻿2015-02-03 প্রতিবাদ জানাতে এসে বিবাদ কর্মসূচি এক! দেশজুড়ে নৈরাজ্য ও সহিংসতার বিরুদ্ধে প্রতিবাদ। কিন্তু সংগঠন ছিল দুটি। দুই পক্ষ একই সময়ে মাইক ব্যবহার করায় কারও বক্তব্যই ঠিকমতো শোনা যাচ্ছিল না। একপর্যায়ে দুই পক্ষই মাইক বন্ধ করে দেয়। শুরু হয় বিবাদ-বিসংবাদ। তা থেকে হাতাহাতির উপক্রম। শেষে পুলিশ এসে তাঁদের নিবৃত্ত করে। গতকাল সোমবার বিকেলে সিলেট নগরের কেন্দ্রীয় শহীদ মিনারে বাংলাদেশ কলেজ বিশ্ববিদ্যালয় শিক্ষক সমিতি (বাকবিশিস) ও আমজনতা বাংলাদেশ নামের দুটি সংগঠনের কর্মসূচি পালনের সময় এ ঘটনা ঘটে। বাকবিশিস সংগঠন সূত্রে জানা গেছে, দেশজুড়ে রাজনৈতিক সহিংসতা বন্ধের দাবিতে তারা জেলা ও মহানগর শাখার উদ্যোগে মানববন্ধনের আয়োজন করে কেন্দ্রীয় শহীদ মিনারে। বেলা তিনটার দিকে তাঁরা সেখানে গিয়ে দেখেন, একই দাবিতে আমজনতা বাংলাদেশের উদ্যোগে ‘বিপন্ন মানবতা, পুড়ছে দেশ, মরছে মানুষ...’ ব্যানারে অবস্থান কর্মসূচি চলছে। মাইক ব্যবহার করে তাঁরা সে সময় বক্তব্য দিচ্ছিল। একই সময়ে বাকবিশিসও মাইক ব্যবহার করে মানববন্ধন থেকে বক্তব্য দিতে শুরু করে। প্রত্যক্ষদর্শী কয়েকজন বলেন, বাকবিশিসের মহানগর কমিটির সাধারণ সম্পাদক ও জৈন্তাপুর উপজেলা আওয়ামী লীগের সহসাধারণ সম্পাদক ফয়েজ আহমদ বক্তব্য দেওয়ার সময় আমজনতার মাইক বন্ধ রাখতে বলা হয়। কিন্তু সেখানে গণদাবি পরিষদ নামের একটি সংগঠনের নেতা বক্তব্য দেওয়ায় মাইক বন্ধ করতে পারছিলেন না। এ সময় বাকবিশিসের নগর কমিটির সাংগঠনিক সম্পাদক ফারুক আহমদ জোর করে মাইক বন্ধ করতে গেলে তাঁর সঙ্গে আমজনতার নেতা-কর্মীদের বাগ্বিতণ্ডা হয়। তর্কাতর্কির একপর্যায়ে ফারুক আমজনতার নেতা-কর্মীদের দিকে তেড়ে গেলে হাতাহাতির উপক্রম হয়। এ পরিস্থিতিতে পুলিশ সেখানে গিয়ে দুই পক্ষকে নিবৃত্ত করে। পরে আমজনতার মাইক বন্ধ রেখে বাকবিশিসের মানববন্ধন পালনের ব্যবস্থা করা হয়। নাম প্রকাশ না করার শর্তে আমজনতার এক সদস্য অভিযোগ করেন, প্রবীণ এসব নেতাকে ফারুক আহমদ গালমন্দ শুরু করায় পরিস্থিতি উত্তপ্ত হয়েছিল। আর ফারুক আহমদ দাবি করেন, তিনি কাউকে ধমক দেননি। ধমকা-ধমকির ছবি রয়েছে বলে তাঁকে জানালে ফারুক বলেন, ‘আমাদের ফয়েজ ভাই (আ.লীগ নেতা ও শিক্ষক) যখন বক্তব্য দিচ্ছিলেন, তখন ওদের অবস্থান কর্মসূচি থেকে দালাল বলা হয়। এ কথা শুনে কিছুটা রেগে গিয়েছিলাম আরকি!’	0
তিনি রাজনীতি করতেন শান্তির প্রতিহিংসার নয় মুক্তিযুদ্ধের অন্যতম সংগঠক ও সাবেক প্রধানমন্ত্রী মিজানুর রহমান চৌধুরী দেশ ও দলের যেকোনো ক্রান্তিলগ্নে একজন কান্ডারির ভূমিকা পালন করেছিলেন। তৃণমূল থেকে উঠে এসে নেতৃত্ব দিয়েছিলেন জাতীয় রাজনীতিতে। তিনি রাজনীতি করতেন শান্তির, প্রতিহিংসার নয়। তাই তাঁর আদর্শকে লালন করে দেশকে সামনে এগিয়ে নিতে হবে। গতকাল সোমবার বিকেলে জাতীয় প্রেসক্লাবে মিজানুর রহমান চৌধুরীর নবম মৃত্যুবার্ষিকী উপলক্ষে এক আলোচনা সভায় এসব কথা বলেন বক্তারা। মিজানুর রহমান চৌধুরী স্মৃতি সংসদ এ অনুষ্ঠানের আয়োজন করে। সভায় পরিবেশ ও বনমন্ত্রী আনোয়ার হোসেন মঞ্জু বলেন, ‘মিজানুর রহমান চৌধুরী ছিলেন পরমতসহিষ্ণু, আত্মমর্যাদাবোধসম্পন্ন উদার মনের মানুষ। তিনি বিশ্বাস করতেন সাংবিধানিক রাজনীতিতে।’ মন্ত্রী বলেন, ‘তাঁর রাজধানীর বাড়ি ছিল কর্মীদের অবাধ বিচরণক্ষেত্র। তিনি কর্মীদের খুব ভালোবাসতেন। তাঁর রাজনৈতিক দৃঢ়তা এখনো আমাকে অবাক করে।’ মুক্তিযুদ্ধবিষয়ক মন্ত্রী আ ক ম মোজাম্মেল হক বলেন, ‘মিজানুর রহমান ছিলেন অনেক উচ্চ মানের রাজনৈতিক নেতা। তৃণমূল থেকে রাজনীতি শুরু করে অবদান রেখেছিলেন জাতীয় পর্যায়ে। জাতিকে পথ দেখিয়েছেন আলোর দিকে।’ তিনি বলেন, ‘বঙ্গবন্ধু শেখ মুজিবুর রহমানের পর রাজনীতিতে বিশেষ অবদান রেখেছিলেন মিজানুর রহমান। কিন্তু এখন দেখা যাচ্ছে, পেট্রলবোমা দিয়ে মানুষ পুড়িয়ে চলছে রাজনীতি; যা সন্ত্রাসী কর্মকাণ্ড। তাই তাঁর আদর্শকে লালন করে দেশকে সামনের দিকে এগিয়ে নিতে হবে।’ অনুষ্ঠানে আইনজীবী এস এম শফিকুল ইসলামের সভাপতিত্বে জাতীয় পার্টির (জেপি) মহাসচিব শেখ শহিদুল ইসলাম প্রমুখ বক্তব্য দেন।	0
‘আমাদের পুড়াইয়া লাভ কী?’ ছয় মাস আগে বিয়ে করেছেন ট্রাকচালক মহব্বত শেখ (৩০)। ২৬ জানুয়ারি স্ত্রীর কাছ থেকে বিদায় নিয়ে বেরিয়ে পড়েছিলেন ট্রাক নিয়ে। গত রোববার বিকেলে স্ত্রীকে জানিয়েছিলেন, ফিরে আসছেন তিনি। কিন্তু সুস্থ দেহে তাঁর আর ফেরা হয়নি। অগ্নিদগ্ধ হয়ে রংপুর মেডিকেল কলেজ হাসপাতালের বার্ন ইউনিটে এখন অসহ্য যন্ত্রণায় কাতরাচ্ছেন মহব্বত। ‘শরীর জ্বলতাছে। কী যে যন্ত্রণা! যারা আগুন দেয় ওদের কি কোনো দয়া-মায়া নাই। আমাদের পুড়াইয়া লাভ কী?’ কাঁপা কাঁপা গলায় কথাগুলো বলছিলেন তিনি। গত রোববার রাতে গাইবান্ধার গোবিন্দগঞ্জ উপজেলার ঢাকা-রংপুর মহাসড়কে সারবোঝাই ট্রাক নিয়ে বগুড়া থেকে রংপুর আসার পথে তিনি পেট্রলবোমায় অগ্নিদগ্ধ হন। তাঁর সঙ্গে দগ্ধ হন তাঁর ভাগ্নে ও সহকারী জেলাল শেখ (৩০)। গতকাল সোমবার হাসপাতালে তাঁর স্ত্রী সাবরিয়া আকতার বলেন, ‘রোববার অনেক রাইতে জানলাম স্বামী রংপুর মেডিকেলে। এই হরতালের মধ্যে ছুটি আসছি। এলা স্বামীর যে কী হইবে তা বুঝবার পাইছি না।’হাসপাতালে পরিচালক আবদুল কাদের খান জানান, এই দুজনেরই মুখ, দুই হাতসহ শরীরের ২০ শতাংশ দগ্ধ হয়েছে। বার্ন ইউনিটে স্থান সংকুলান না হওয়ায় তাঁদের বার্ন ইউনিট থেকে সার্জারি বিভাগের ছয় নম্বর ওয়ার্ডে স্থানান্তর করা হয়েছে।এর আগে ট্রাক ও বাসে পেট্রলবোমা হামলায় দগ্ধ হয়ে আরও ছয়জন বার্ন ইউনিটে চিকিৎসাধীন আছেন। গাইবান্ধার গোবিন্দগঞ্জে গত ১২ জানুয়ারি এনার এন্টারপ্রাইজ নামের নৈশকোচে পেট্রলবোমায় দগ্ধ হন রংপুরের গঙ্গাচড়া উপজেলার বেতগাড়ি এলাকার নরসুন্দর নজরুল ইসলাম। তিনি বলেন, ‘মুই গ্রামোত নাপিতের কাজ (নরসুন্দর) করিয়া আয়-ওজগার করোও। মোর একনা ছাওয়া। মনিরা বেগম (১০) ক্লাস থিরিত পড়ে। মোর যদি কিছু হয় ছাওয়াটার কী হইবে?’ একই গাড়িতে দগ্ধ হন রংপুরের বদরগঞ্জ উপজেলার কছিরপাড়া গ্রামের আসাদুল ইসলাম (৩৫)। তিনি ঢাকায় রিকশা চালান। ঘটনার দিন ঢাকা যাওয়ার জন্য ওই বাসে উঠেছিলেন। তিনি বলেন, ‘ঢাকাত রিকশা চালেয়া বাড়িত টাকা পাঠাই। সেই টাকা দিয়া হামারগুলার কোনো রকমে সংসার চলে। এলা যে কেমন করি সংসার চলবে তা আল্লায় জানে!’ এ ছাড়া রংপুরের মিঠাপুকুরে গত ১৩ জানুয়ারি দিবাগত রাতে চলন্ত বাসে পেট্রলবোমা হামলায় দগ্ধ হন কুড়িগ্রামের রাজারহাটের সবুজপাড়া গ্রামের নির্মাণশ্রমিক আনোয়ার হোসেন (৩২)। তাঁর কিছু হয়ে গেলে তাঁর স্ত্রী ও বাচ্চাদের কে দেখবে তা নিয়ে চিন্তায় পড়েছেন। সেই সঙ্গে চিকিৎসাধীন আছেন দিনাজপুরের ট্রাকচালক হামিদুর রহমান (৩৩), দিনাজপুরের ঘোড়াঘাটের ট্রাকচালক মো. আনিছ (২৬) ও ঠাকুরগাঁওয়ের ট্রাকচালক রফিকুল ইসলাম (৪৫)। এদিকে গতকাল সিটি করপোরেশনের মেয়র সরফুদ্দীন আহমেদ হাসপাতালে দগ্ধ রোগীদের দেখতে গিয়ে চিকিৎসাধীন রোগীর স্বজনদের প্রত্যেককে পাঁচ হাজার টাকা করে দেন। 	0
মার্কিন–ভারত সুসম্পর্ক চীনের জন্য হুমকি নয় যুক্তরাষ্ট্র-ভারত সুসম্পর্ক চীনের জন্য কোনো হুমকি নয় বলে মন্তব্য করেছেন মার্কিন প্রেসিডেন্ট বারাক ওবামা। ওবামা তাঁর সাম্প্রতিক ভারত সফর নিয়ে বেইজিংয়ের প্রতিক্রিয়ায় বিস্ময় প্রকাশ করে এ কথা বলেছেন। খবর পিটিআইয়ের। সিএনএনের এক টক শোতে অংশ নিয়ে মার্কিন প্রেসিডেন্ট বলেন, নয়াদিল্লি ও ওয়াশিংটনের মধ্যে ভালো সম্পর্কের কারণে বেইজিংয়ের কোনোমতেই ভীত হওয়া উচিত নয়। তিনি বলেন, ‘চীনা সরকারের এ ধরনের মন্তব্য শুনে আমি বিস্মিত। আমাদের সঙ্গে ভারতের ভালো সম্পর্ক রয়েছে, এ নিয়ে চীনের ভয় পাওয়ার দরকার নেই।’ ওবামার ওই বিশেষ সাক্ষাৎকারটি রোববার প্রচারিত হলেও এটি ধারণ করা হয় ২৭ জানুয়ারি নয়াদিল্লিতে। ভারত সফর শেষ করে ওই দিনই তিনি সৌদি আরবে যান। ওবামা বলেন, ‘আমার মত হচ্ছে, ইতিহাসের এই মুহূর্তে একটা ‘উইন-উইন’ (সব পক্ষেরই লাভ) ফর্মুলা তৈরির সুযোগ এসেছে। সেখানে সব দেশই সর্বজনীন কিছু বিধি ও মানদণ্ড মেনে চলবে। সবাই সমৃদ্ধি অর্জন করবে। সেই সমৃদ্ধি কাউকে বলি করে আসবে না, বরং সবাই একে অন্যের সঙ্গে কাঁধে কাঁধ মিলিয়ে এগোবে। প্রধানমন্ত্রী (নরেন্দ্র) মোদির সঙ্গে আমার বৈঠকে এই বিষয়টির ওপরেই আলোকপাত করা হয়েছে।’ মার্কিন প্রেসিডেন্ট বারবারই জোর দিয়ে বলেছেন, যুক্তরাষ্ট্রের স্বার্থেই চীনের শান্তিপূর্ণ উত্থান দরকার। তিনি বলেন, ‘একটা অস্থিতিশীল, দারিদ্র্যপীড়িত এবং বিখণ্ডিত চীন আমাদের জন্য বিপদ। চীন যদি ভালো করে, তাহলে সেটা আমাদের জন্য অনেক ভালো খবর।’ চীনের সঙ্গে সম্পর্কের গুরুত্বের কথা উল্লেখ করে ওবামা বলেন, ‘আমাদের মধ্যে একটা গঠনমূলক সম্পর্ক সব সময় থাকবে।’ পাশাপাশি ভারতের সঙ্গেও সম্পর্ক এগিয়ে নেওয়ার কারণ ব্যাখ্যা করেন ওবামা। তিনি বলেন, ‘ভারত একটা গণতান্ত্রিক দেশ। আমাদের নিজ দেশে যেসব মূল্যবোধ ও আকাঙ্ক্ষা রয়েছে, সেগুলোরই প্রতিফলন এটা। চীনে তা নেই।’ রাজনাথের প্রতিক্রিয়া: ভারত সফরের সময় ওবামা বিদায়ী ভাষণে ধর্মীয় স্বাধীনতার ওপর গুরুত্বারোপ করে বলেছিলেন, ধর্মের ভিত্তিতে বিভাজিত হলে ভারত অগ্রগতি অর্জন করতে পারবে না। গতকাল কর্ণাটকে সাংবাদিকদের এ বিষয়ে এক প্রশ্নের জবাবে ভারতের কেন্দ্রীয় স্বরাষ্ট্রমন্ত্রী ও বিজেপির প্রভাবশালী নেতা রাজনাথ সিং বলেন, ওবামার ওই বক্তব্য সত্যিই দুর্ভাগ্যজনক। বিজেপি ধর্মনিরপেক্ষতায় বিশ্বাস করে এবং সাম্প্রদায়িকতার ভিত্তিতে জনগণের বিভাজন ঠেকাতে প্রতিশ্রুতিবদ্ধ।	0
এ বছর ভারতের সঙ্গে সম্পর্কের আরও উন্নতি হবে চীনের প্রেসিডেন্ট শি জিনপিং বলেছেন, চীন ও ভারত দুই দেশের মধ্যে সহযোগিতার ক্ষেত্র বাড়াতে ‘কার্যকর ব্যবস্থা’ নিয়েছে। ভারতের প্রধানমন্ত্রী নরেন্দ্র মোদি ও তাঁর স্বাক্ষরিত চুক্তি বাস্তবায়নেও ব্যবস্থা নেওয়া হচ্ছে। গতকাল সোমবার চীন সফররত ভারতের পররাষ্ট্রমন্ত্রী সুষমা স্বরাজের সঙ্গে সাক্ষাতের সময় এ কথা বলেন তিনি। খবর সিনহুয়া ও টাইমস অব ইন্ডিয়ার। গতকাল বেইজিংয়ে চীনা পার্লামেন্টে সুষমা দেখা করেন প্রেসিডেন্ট শি জিনপিংয়ের সঙ্গে। এ সময় শি জিনপিং আরও বলেন, ‘চীন ও ভারতের সম্পর্কের ভবিষ্যতের ওপর আমার পূর্ণ আস্থা আছে। এ বছর দ্বিপক্ষীয় সম্পর্কের ক্ষেত্রে আরও উন্নতির সম্ভাবনা আছে।’ চীনের প্রেসিডেন্ট মন্তব্য করেন, গত বছর তাঁর ভারত সফরের পর থেকে দুই দেশের সম্পর্কের ক্ষেত্রে ‘নতুন অধ্যায়ের’ সূচনা হয়েছে। বেইজিংয়ে প্রথা ভেঙে সুষমার সঙ্গে দেখা করেন চীনের প্রেসিডেন্ট। শি জিনপিং খুব কমই বিদেশি পররাষ্ট্রমন্ত্রীদের সাক্ষাৎ দেন। ভারতের প্রধানমন্ত্রী নরেন্দ্র মোদির আসন্ন চীন সফরের প্রস্তুতি নিতে সুষমা স্বরাজ গত শনিবার চার দিনের রাষ্ট্রীয় সফরে সে দেশে গেছেন। আগামী মে মাসে মোদি চীন সফর করবেন। এর আগে সুষমা স্বরাজ রোববার সন্ধ্যায় চীনের পররাষ্ট্রমন্ত্রী ওয়াং ইর সঙ্গে দ্বিপক্ষীয় বৈঠক করেন। এ সময় চীনের পররাষ্ট্রমন্ত্রী বলেন, প্রতিবেশী ভারতের সঙ্গে সম্পর্ক উন্নয়ন তাঁদের প্রধান অগ্রাধিকারের তালিকায়। দুটি বৃহৎ উন্নয়নশীল দেশ হিসেবে চীন ও ভারত উভয়েই একটি স্বতন্ত্র, শান্তিপূর্ণ বৈদেশিক নীতির পক্ষে। প্রতিবেশী ভারতের সঙ্গে সম্পর্ক উন্নয়ন চীনের প্রধান অগ্রাধিকারের তালিকায় রয়েছে। চীনা পররাষ্ট্রমন্ত্রী বলেন, দুই দেশের মধ্যে ভালো বন্ধুর সম্পর্ক থাকা দরকার। নিয়মিত উচ্চপর্যায়ের বৈঠক ও কৌশলগত যোগাযোগ বাড়ানো এবং সীমান্ত বিরোধ নিরসন করে এ অঞ্চলে শান্তি অব্যাহত রাখার পক্ষে চীনা মন্ত্রী মত দেন।	0
নিজের বিজ্ঞাপনে ত্রাহি অবস্থা বিজেপির আম আদমি পার্টিকে (এএপি) হেনস্তা করতে গিয়ে বিজেপিরই ত্রাহি ত্রাহি অবস্থা। দিল্লির ভোটের ঠিক আগে এই ঘটনার শিরোনাম অনায়াসেই ‘বিজ্ঞাপন বুমেরাং’ হতে পারে। সাবেক মুখ্যমন্ত্রী এএপি নেতা অরবিন্দ কেজরিওয়ালকে অপদস্থ করতে বিজেপি রাজধানীর অধিকাংশ সংবাদপত্রে বিশাল একটা বিজ্ঞাপন ছাপায়। বিজ্ঞাপনের স্কেচে জনসভায় ভাষণ দিচ্ছেন কেজরিওয়াল। ছবির একদিকে আগের বছরে তাঁরই বলা কথা, যেখানে ২৬ জানুয়ারি প্রজাতন্ত্র দিবসের উদ্যাপনকে কটাক্ষ করছেন, অন্যদিকে এ বছর সেই একই অনুষ্ঠানে আমন্ত্রণ না পাওয়ায় বিলাপ করছেন। কার্টুনে কেজরিওয়ালকে ‘নৈরাজ্যবাদী’ বর্ণনা করে হিন্দিতে লেখা, ওঁর কাজই হলো সব লন্ডভন্ড করা। ওঁর ‘গোত্র’ হলো ‘উপদ্রবি’। ব্যস, এটাই হয়ে গেল কেজরিওয়ালের পড়ে পাওয়া চৌদ্দ আনা মহাস্ত্র। বিজেপি তাঁর ‘গোত্র’কে অসম্মান করেছে, গোটা আগরওয়াল জাতকে অপমান করেছে—এ হুংকার দিয়ে কেজরিওয়াল জানিয়ে দিলেন, নির্বাচন কমিশনের কাছে তাঁরা আপত্তি জানাবেন। প্রতিক্রিয়া এমন মারাত্মক হতে পারে, বিজেপি আঁচ করতে পারেনি। কেজরিওয়ালরাও যে এই বিজ্ঞাপনকে হাতিয়ার করে রাজধানীর বৈশ্য সমাজকে খেপিয়ে তুলবে, ভাবেনি তাও। এ বৈশ্য বা বানিয়া সমাজ বিজেপির ভোট ব্যাংক বলেই পরিচিত। বিষয়টি বুমেরাং হয়ে গেছে বুঝতে পেরে গতকাল সোমবার সাতসকালেই বিজেপি নড়েচড়ে বসে। এক সংবাদ সম্মেলনে কেন্দ্রীয় বিদ্যুৎ মন্ত্রী পীযূষ গোয়েল বলেন, বিজ্ঞাপনে মোটেই গোত্রকে উপদ্রবি বলা হয়নি। এখানে গোত্র ও উপদ্রবি শব্দ ব্যবহার হয়েছে কেজরিওয়ালের চরিত্র বোঝাতে, আগরওয়াল সমাজকে অপমান করতে নয়। বিজেপি নেতারা জানান, এই বিজ্ঞাপনকে জাতপাতের নিরিখে দেখে ভোটের স্বার্থে ব্যবহারের ‘হীন’ প্রচেষ্টার বিরুদ্ধে তাঁরা নির্বাচন কমিশনের কাছে নালিশ জানাবেন। এএপি অবশ্য এসব সাফাইয়ের ধারকাছ দিয়েও হাঁটেনি। জাতটাই হয়েছে তাদের প্রধান ইস্যু। প্রচার ওই নিয়েই। গোদের ওপর বিষফোড়ার মতো বিজেপির নতুন বিপত্তির নাম নরেন্দ্র ট্যান্ডন। নরেন্দ্রকে বিজেপি কিরণ বেদীর প্রধান নির্বাচনী এজেন্ট নিযুক্ত করেছিল। রোববার রাতে তিনি আচমকাই সেই পদ ছেড়ে তো দিলেনই, বিজেপি থেকেও ইস্তফা দিয়ে বসলেন। কেন? চিঠিতে কারণ, ‘কিরণ বেদীর স্বৈরতন্ত্রী মনোভাব’। কিরণ বেদীর বিরুদ্ধে এই অভিযোগ অনেক দিনের। বিজেপির দিল্লি নেতারা যে তাঁকে পছন্দ করছেন না, তার একটা প্রধান কারণই হলো ওঁর ‘হিটলারি চালচলন’। ট্যান্ডনকে বোঝাতে সোমবার তাঁর সঙ্গে দেখা করেন বিজেপি সভাপতি অমিত শাহ। শোনা যাচ্ছে দলে ফিরতে ট্যান্ডন নিমরাজি।	0
দ. সুদানে গৃহযুদ্ধ অবসানে চুক্তি দক্ষিণ সুদানের প্রেসিডেন্ট সালভা কির এবং বিদ্রোহী কমান্ডার রিক মাচার গৃহযুদ্ধ অবসানের লক্ষ্যে এক চুক্তিতে স্বাক্ষর করেছেন। ইথিওপিয়ার রাজধানী আদ্দিস আবাবায় আলোচনার পর তাঁরা যুদ্ধবিরতির ওই চুক্তিতে স্বাক্ষর করেন। ভবিষ্যৎ সরকার এবং ক্ষমতার ভাগাভাগি নিয়ে আলোচনা অব্যাহত থাকবে। খবর বিবিসি ও রয়টার্সের। নতুন দেশ দক্ষিণ সুদানে ২০১৩ সালে গৃহযুদ্ধের সূচনা হয়। এ যুদ্ধে প্রায় ১৫ লাখ মানুষ বাস্তুচ্যুত হয়েছে। এর আগেও যুদ্ধবিরতি চুক্তি হলেও তা স্থায়ী হয়নি। আফ্রিকার বাণিজ্যিক জোট ইন্টারগভর্নমেন্টাল অথরিটি অন ডেভেলপমেন্টের (আইজিএডি) একজন মধ্যস্থতাকারী সেয়ুম মেসফিন বলেন, ‘পূর্ণাঙ্গ যুদ্ধবিরতি আজ (সোমবার) সকালেই হচ্ছে বলে আশা করা হচ্ছে।’ আলোচনায় উপস্থিত থাকা আফ্রিকার দুজন কূটনীতিক রয়টার্সকে বলেন, প্রস্তাব হয়েছে, সালভা কির নতুন সরকারের প্রেসিডেন্ট থাকবেন এবং রিক মাচার ভাইস প্রেসিডেন্ট নিযুক্ত হবেন। ক্ষমতার ভাগাভাগি আয়োজনের জন্য দলগুলোকে সময় দিতে ফেব্রুয়ারির মাঝামাঝি পর্যন্ত আলোচনা স্থগিত রাখা হবে। আগামী ৫ মার্চের মধ্যে চূড়ান্ত চুক্তি সম্পন্ন হবে বলে আশা করা হচ্ছে। ২০১১ সালে সুদান থেকে পৃথক হয়ে বিশ্বের সর্বশেষ স্বাধীন দেশ দক্ষিণ সুদানের জন্ম হয়। তখন থেকেই সালভা কির দেশটির নেতৃত্ব দিচ্ছেন। ২০১৩ সালের জুলাইয়ে সালভা কির ভাইস প্রেসিডেন্ট মাচারসহ পুরো মন্ত্রিসভা বরখাস্ত করেন। এর পর থেকে দক্ষিণ সুদানে সহিংসতা শুরু হয়। সালভা কির মাচারের বিরুদ্ধে অভ্যুত্থানের ষড়যন্ত্র করার অভিযোগ তুললেও মাচার এ অভিযোগ অস্বীকার করেন। পরে তিনি সরকারি বাহিনীর বিরুদ্ধে লড়তে বিদ্রোহী বাহিনী গঠন করেন। দুই পক্ষের যুদ্ধে ১০ হাজার মানুষ নিহত হয়েছে বলে ধারণা করা হয়। মূলত প্রেসিডেন্ট সালভা কিরের দিংকা সম্প্রদায় এবং মাচারের নুয়ের সম্প্রদায়ের মধ্যে ওই সংঘর্ষ হয়। 	0
শান্তিবাদী জাপানের ইতি ঘটতে যাচ্ছে? মাত্র এক সপ্তাহের ব্যবধানে দুই জাপানি জিম্মিকে গলা কেটে হত্যা করেছে মধ্যপ্রাচ্যের জঙ্গিগোষ্ঠী ইসলামিক স্টেট (আইএস)। এ ঘটনায় জাপান সরকার আর সে দেশের সাধারণ মানুষ ক্ষুব্ধ হবে, এটাই স্বাভাবিক। তবে প্রধানমন্ত্রী শিনজো আবে ‘সন্ত্রাসীদের মূল্য গুনতে হবে’ যে প্রত্যয় ব্যক্ত করেছেন, তাকে জাপানের নীতি বদলের ইঙ্গিত হিসেবে দেখছেন বিশ্লেষকেরা। সন্ত্রাসী হামলার শিকার হলে পশ্চিমা বিশ্বের নেতারা প্রতিশোধের কথা অহরহই বলে থাকেন। তবে জাপানিদের কাছ থেকে দীর্ঘদিন এমন কথা শোনা যায়নি। দেশটির এ অবস্থানের কারণটি নিহিত বিশেষ করে দ্বিতীয় বিশ্বযুদ্ধের ইতিহাসে। জাপানি ফ্রিল্যান্স সাংবাদিক কেনজি গোতো ও সামরিক ঠিকাদার হারুনা ইউকাওয়া আইএসের নির্মমভাবে হত্যার শিকার হওয়ার পর প্রধানমন্ত্রী আবে জবাব দেওয়ার যে ঘোষণা দিয়েছেন, তাতে সামরিক বিষয়ক প্রতিষ্ঠানগুলো বিস্মিত। অনেকেই মনে করছে, এই জিম্মি সংকটের রেশ ধরে জাপান তার দীর্ঘদিনের শান্তিবাদী চেহারার খোলনলচে বদলে ফেলতে পারে। জাপানের সাবেক উপপ্রতিরক্ষামন্ত্রী আকিহিশা নাকাশিমা টুইটারে লিখেছেন, ‘জাপান আগে কখনোই তার কূটনীতিতে এই পাশ্চাত্য-ধাঁচের অভিব্যক্তি দেখেনি।’ যুক্তরাষ্ট্র ও তার পশ্চিমা মিত্ররা মাঝেমধ্যেই সন্ত্রাসবাদের শিকার হলেও জাপানের মতো শান্তিপূর্ণ দেশকে কোনো নৃশংসতার শিকার হতে হবে না বলেই দীর্ঘদিন ধরে মনে করা হতো। ইউকাওয়া ও গোতোর ঘটনার পর সেই বিশ্বাসে চিড় ধরেছে। সাবেক জ্যেষ্ঠ জাপানি কূটনীতিক ও আবের উপদেষ্টা কুনিহিকো মিয়াকে বলেন, ‘এটা জাপানের নাইন-ইলেভেন। সদিচ্ছা ও মহৎ উদ্দেশ্য থাকলেই জাপান বাইরের বিশ্বের ভয়ংকর পরিস্থিতিগুলো থেকে নিজেকে আড়াল করে রাখতে পারবে, এই দিবাস্বপ্ন থেকে বেরিয়ে আসার সময় হয়েছে।’ জাপানের আধুনিক ইতিহাসের এক গুরুত্বপূর্ণ মুহূর্তে এই জিম্মি সংকটের ঘটনা ঘটল। দুই বছর আগে ক্ষমতায় আসার পর থেকেই রক্ষণশীল প্রধানমন্ত্রী আবে জাপানকে তার শান্তিবাদী চেহারা থেকে বের করে আনার চেষ্টা করছিলেন। ১৯৪৫ সালে দ্বিতীয় বিশ্বযুদ্ধে শোচনীয় পরাজয়ের পর এ নীতি গ্রহণ করতে দেশটি বাধ্য হয়েছিল। আবে এরই মধ্যে আন্তর্জাতিক ঘটনাপ্রবাহে সক্রিয় ভূমিকা রাখতে শুরু করেছেন। বিশ্লেষক ও কূটনীতিকেরা বলছেন, জঙ্গিদের হাতে দুই জিম্মি নিহত হওয়ার এ ঘটনা বিশ্বমঞ্চে পা রাখতে জাপান আসলেই কতটা প্রস্তুত তার একটা পরীক্ষা। তাঁদের মতে, প্রশ্নটা হচ্ছে এই ধাক্কাটা জাপানের একটি বড় আন্তর্জাতিক শক্তি হওয়ার ইচ্ছাটাকে দমিয়ে দেবে, না সেটাকে আরও প্রবল করবে। যুক্তরাষ্ট্রে নিযুক্ত এক সাবেক জাপানি রাষ্ট্রদূত মনে করেন, গোতো ও ইউকাওয়ার ঘটনা জাপানিদের ঐক্যবদ্ধ করেছে। আন্তর্জাতিক অঙ্গনে জাপানের সামরিকভাবে সক্রিয় হওয়ার পক্ষে যেমন জনসমর্থন রয়েছে, তেমনি বিপক্ষের জনসমর্থনও কম নয়। এমন প্রেক্ষাপটে আবে অত্যন্ত সতর্কভাবেই পা ফেলছেন। আবে ইঙ্গিত দিয়েছেন, তিনি এখনো জাপানের ভূমিকা বেসামরিক পদক্ষেপের মধ্যেই সীমিত রাখতে আগ্রহী। আবে গত সপ্তাহে পার্লামেন্টে বলেন, ‘আমরা কীভাবে আইএসের প্রভাব খর্ব করব এবং চরমপন্থাকে থামাব? এটা অর্জনে জাপানকে তার দায়িত্বটুকু পালন করে যেতে হবে।’ বিশ্লেষকেরা মনে করছেন, আবে প্রকারান্তরে বলেছেন, তিনি সামরিক পথে নয়, আগে যে বেসামরিক সহায়তার পথে ছিলেন, সেটাই অব্যাহত রাখার কথা বলেছেন। তবে এ সহায়তার মাত্রা হয়তো অনেক বাড়বে।	0
ব্রাদারহুডের ১৮৩ সমর্থকের ফাঁসি বহাল মিসরের একটি আদালত নিষিদ্ধঘোষিত সংগঠন মুসলিম ব্রাদারহুডের ১৮৩ সমর্থকের ফাঁসির আদেশ গতকাল সোমবার বহাল রেখেছেন। ২০১৩ সালে কায়রোর কাছের একটি পুলিশ ফাঁড়িতে হামলার অভিযোগে তাদের মৃত্যুদণ্ড দেওয়া হয়েছিল। খবর এএফপির। গত বছরের ডিসেম্বরে একই আদালত এ মামলায় প্রাথমিক রায় দিয়েছিলেন। দণ্ডিত ব্যক্তিরা কেরদাশা এলাকায় ১১ পুলিশ কর্মী হত্যার অভিযোগে অভিযুক্ত। গত জুলাই মাসে ক্ষমতাচ্যুত ইসলামপন্থী প্রেসিডেন্ট মোহাম্মদ মুরসির সমর্থকদের বিক্ষোভের সময় ওই হামলা হয়। অভিযুক্ত ১৮৮ জনের মধ্যে ১৪০ জন এখন কারাগারে। আদালত থানায় হামলার ঘটনায় একজন অপ্রাপ্তবয়স্ককে ১০ বছর জেল দেন। দুজন অভিযোগ থেকে খালাস পান। মিসরের সর্বোচ্চ ধর্মীয় কর্তৃপক্ষ গ্র্যান্ড মুফতি এ রায়ে সম্মতি দিয়েছেন। মুরসির নতুন বিচার: ক্ষমতাচ্যুত প্রেসিডেন্ট মুরসির বিরুদ্ধে গুপ্তচরবৃত্তির আরেকটি মামলার বিচারের তারিখ ঘোষণা করেছে কর্তৃপক্ষ। কাতার ও আল-জাজিরা টেলিভিশনের কাছে ‘গোপন নথিপত্র’ ফাঁস করার অভিযোগে ১৫ ফেব্রুয়ারি এই বিচার শুরু হবে বলে মিসরের বিচার বিভাগীয় একটি সূত্র গতকাল জানিয়েছে।	0
দালাইলামায় আপত্তি চীন গতকাল সোমবার যুক্তরাষ্ট্রকে সতর্ক করে দিয়ে বলেছে, দালাইলামার সঙ্গে কোনো দেশের রাষ্ট্র বা সরকারপ্রধানের সাক্ষাতের তারা ঘোর বিরোধী। গত সপ্তাহে হোয়াইট হাউস জানায়, ৫ ফেব্রুয়ারি ওয়াশিংটনে বিভিন্ন ধর্মীয় নেতার অংশগ্রহণে এক অনুষ্ঠানে ধর্মীয় স্বাধীনতার গুরুত্ব সম্পর্কে প্রেসিডেন্ট বারাক ওবামা ভাষণ দেবেন। তিব্বতের নির্বাসিত আধ্যাত্মিক নেতা দালাইলামার এতে উপস্থিত থাকার কথা রয়েছে। চীনের পররাষ্ট্র মন্ত্রণালয়ের মুখপাত্র হং লেই গতকাল নিয়মিত সংবাদ সম্মেলনে বলেন, তিব্বত ইস্যুতে চীনের অভ্যন্তরীণ বিষয়ে কোনো দেশের হস্তক্ষেপের বিরোধী চীন। পাশাপাশি যেকোনো দেশের নেতা, যেভাবেই দালাইলামার সঙ্গে সাক্ষাৎ করুন না কেন, চীন তার বিরোধী। রয়টার্স	0
অবরোধ–হরতালে দুগ্ধ খামারগুলো বন্ধের পথে সাতক্ষীরার দুগ্ধপল্লি হিসেবে পরিচিত জিয়ালা গ্রামের মানুষের মুখে হাসি নেই। ২০-দলীয় জোটের ডাকা অবরোধ-হরতালে জিয়ালার দুগ্ধ খামারসহ জেলার অন্যান্য খামারের উৎপাদিত দুধ কোথাও তারা পাঠাতে পারছেন না। এতে লোকসানে জেলার খামারগুলো বন্ধ হওয়ার উপক্রম হয়েছে। অবরোধ-হরতালের জন্য মিল্ক ভিটা ও ব্র্যাকের দুগ্ধ শীতলীকরণ কেন্দ্র অধিকাংশ দিন দুধ কেনা ক্রয় বন্ধ রাখায় ওই খামারগুলো এ সমস্যায় পড়েছে। এ জেলার উৎপাদিত দুধের অর্ধেক (কমপক্ষে ২৫ হাজার লিটার) নষ্ট হয়ে যাচ্ছে। এদিকে ব্যাংক ও বেসরকারি সংস্থার ঋণ পরিশোধ করতে না পেরে দুগ্ধ খামারিরা দুশ্চিন্তায় রয়েছেন। জেলা প্রাণিসম্পদ কর্মকর্তার দপ্তর সূত্রে জানা গেছে, জেলায় ১ হাজার ৯৯১টি দুগ্ধ খামার রয়েছে। এসব খামারে প্রতিদিন দুধ উৎপাদিত হয় ৫০ হাজার লিটার। এর মধ্যে জিয়ালা দুগ্ধপল্লিতে ১৩৭টি খামার থেকেই দুধ উৎপাদিত হয় ৭ হাজার লিটার। এসব দুধ প্রতি লিটার বিক্রি হয় ৩১-৪৬ টাকায়। জেলার আঞ্চলিক দুগ্ধ খামার সমিতির সভাপতি ও দীবস ডেইরি ফার্মের মালিক দীবস ঘোষ জানান, তাঁর খামারে ছোট-বড় ৫৪টি গরু রয়েছে। প্রতিদিন ১৭টি গাভি দুধ দিচ্ছে ২৮০ লিটার। অবরোধের কারণে বেশির ভাগ দুধ তিনি বিক্রি করতে পারছেন না। কিছু দুধ স্থানীয়ভাবে বিক্রি করছেন ১৫-২০ টাকা দরে। তাও বাকিতে। মিল্ক ভিটা এক দিন দুধ নিলে চার দিন নিচ্ছে না। ব্র্যাক আগের চেয়ে অর্ধেক নিচ্ছে। জিয়ালা গ্রামের অরবিন্দ ঘোষ জানান, প্রতিদিন তাঁর বাড়িতে ২০ কেজি দুধ উৎপাদিত হয়। এই দুধ বিক্রির টাকা দিয়ে তিনি ঋণের টাকা, সংসার ও গাভি পালন করেন। দুধ বিক্রি না হওয়ায় তাঁর খামার বন্ধ করে দেওয়া ছাড়া উপায় নেই। জিয়ালা দুগ্ধপল্লির সাধারণ সম্পাদক প্রশান্ত ঘোষ জানান, তাঁর বাড়িতে প্রতিদিন প্রায় ২০০ লিটার দুধ উৎপাদিত হচ্ছে। মিল্ক ভিটা যেদিন দুধ না নেয় ওই দিন অনেক দুধ ফেলে দিতে হচ্ছে। গাভির খাবার কমিয়ে দিয়ে দুধ উৎপাদন কমানোর চেষ্টা করছেন। এ অবস্থা চলতে থাকলে খামার টিকিয়ে রাখা সম্ভব হবে না। সদর উপজেলার ফয়জুল্লাহপুর ও ফিংড়ি, ধুলিহরে রয়েছে ৫০টি দুগ্ধ খামার। এসব খামারিদের একই অবস্থা। খামারি আবদুল ওয়াদুদ জানান, তাঁর দুটি গাভি ২৫ লিটার দুধ দেয়। এসব দুধ তিনি প্রতিদিন ১ হাজার টাকা বিক্রি করতেন। বর্তমানে দুধ বিক্রি করতে পারছেন না। কিন্তু গরুর পেছনে খরচ হচ্ছে গড়ে ৫০০-৬০০ টাকা। সাতক্ষীরা বেনারপোতা মিল্ক ভিটার দুধ শীতলীকরণ কেন্দ্রের ভারপ্রাপ্ত কর্মকর্তা মো. হামিদ ইসলাম জানান, তাঁরা প্রতিদিন ছয়-সাত হাজার লিটার দুধ কিনতেন। অবরোধে ঢাকা থেকে অধিকাংশ দিন দুধ শীতলীকরণ গাড়ি না আসায় তাঁরা দুধ কিনছেন না। তালা উপজেলার পাটকেলঘাটার ব্র্যাকের দুধ শীতলীকরণ কেন্দ্রের কর্মকর্তা দবিরউদ্দীন জানান, তাঁরা জেলায় ছয়টি কেন্দ্র থেকে সাড়ে ৯ হাজার লিটার দুধ কিনতেন। অবরোধের পর থেকে ৪-৫ হাজার লিটার দুধ কিনছেন। ঢাকা থেকে অন্যত্র না পাঠাতে পারায় দুধ কেনা কমিয়ে দিতে হয়েছে। খামারিদের কথা ভেবে দুধ কেনা একেবারে বন্ধ না করে অর্ধেক কেনা হচ্ছে। জেলা প্রাণিসম্পদ কর্মকর্তা শিশির কুমার বিশ্বাস জানান, দুগ্ধ খামার মালিকদের খামার টিকিয়ে রাখা কঠিন হয়ে পড়েছে। জেলায় উৎপাদিত ২৫ হাজার লিটার দুধ বিক্রি করতে পারছেন না খামারিরা। মিল্ক ভিটা, ব্র্যাক ও প্রাণের বাইরে স্থানীয় ব্যবসায়ীরা ছানা, মাখন, সন্দেশ তৈরি করে জেলার বাইরে পাঠাতেন। অবরোধে তা পারছেন না। ফলে তাঁরাও কিনছেন না। এভাবে চলতে থাকলে লোকসানে সাতক্ষীরার এ শিল্প বন্ধ হওয়ার আশঙ্কা করা হচ্ছে।	0
‘আমাদের রাজনীতির বাইরে রাখুন’ ‘এক মাসের মধ্যে সাত দিনে মাত্র সাতটা শাড়ি বিক্রি করেছি। বাকি ২৩ দিন দোকানে বসে থেকে বাড়ি ফিরে গেছি। আজ ২ তারিখ দোকানের পাঁচজন কর্মচারীকে জমানো টাকা তুলে বেতন দিয়েছি। এভাবে আর কতদিন। আমাদের মুক্তি দিন। আমাদের রাজনীতির বাইরে রাখুন।’ এক মানববন্ধনে এভাবেই মনের আকুতির কথা জানান কুষ্টিয়া শহরের এনএস রোডের শাড়ি ব্যবসায়ী মোহাম্মদ বাবু। গতকাল সোমবার এনএস রোডে দোকানমালিকেরা তাঁদের দোকান অবরোধ ও হরতালের বাইরে রাখার আহ্বান জানিয়ে ওই মানববন্ধন করেন। প্রত্যক্ষদর্শী ও কয়েকজন ব্যবসায়ী সূত্রে জানা গেছে, এনএস রোডে প্রায় আধা কিলোমিটারব্যাপী বেলা ১২টা থেকে ১টা পর্যন্ত ওই মানববন্ধনের আয়োজন করা হয়। এতে প্রায় এক হাজার দোকানমালিক অংশ নেন। জেলা দোকানমালিক সমিতির উদ্যোগে এ কর্মসূচি পালিত হয়। মানববন্ধনে সমিতির নেতারা দাবি করেন, টানা অবরোধ ও হরতালে শহরের কয়েক হাজার দোকান কর্মচারীকে বসিয়ে বেতন দিতে হচ্ছে। বেচাকেনা শূন্যে নেমে এসেছে। দোকানমালিক সমিতির সহসভাপতি আনোয়ার হোসেন বলেন, ‘আমরা রাজনৈতিক প্রতিপক্ষ নই। বিরোধী দল বা সরকারি দলের সঙ্গে আমাদের কোনো বিরোধ নাই। আমাদের রাজনীতি থেকে বাইরে রাখুন।’ কুষ্টিয়া চেম্বার অব কমার্স ইন্ডাস্ট্রিজের পরিচালক মুরাদ চৌধুরী বলেন, ‘আপনাদের (রাজনীতিবিদ) কোনো ছেলেমেয়ে এ দেশে পড়াশোনা করে না, এমনকি থাকেও না। তাহলে রাজনীতির নামে আপনারা কেন আমাদের ছেলেমেয়ের মেধা নষ্ট করছেন, পেটে লাথি মারছেন? কর্মচারীদের জীবন-জীবিকার স্বার্থে অবিলম্বে দোকান হরতাল-অবরোধের আওতামুক্ত করুন।’ অন্যদের মধ্যে আরও বক্তব্য দেন কুষ্টিয়া চেম্বার অব কমার্স ইন্ডাস্ট্রিজের সহসভাপতি সাজ্জাদ হোসেন, জেলা দোকানমালিক সমিতির সভাপতি পারভেজ মাজমাদার, সাধারণ সম্পাদক মকবুল হোসেন প্রমুখ।	0
খালেদার কার্যালয়ের ফোন-ইন্টারনেট বিএনপির চেয়ারপারসন খালেদা জিয়ার কার্যালয়ের বিদ্যুৎ-সংযোগ ১৯ ঘণ্টার জন্য কেটে দেওয়া হয়েছিল, এখন মোবাইল ফোন, ডিশ ও ফোন, ফ্যাক্স ও ইন্টারনেটের সুবিধা পাওয়া থেকে তিনি বঞ্চিত রয়েছেন। দু-দুবারের প্রধানমন্ত্রী ও একটি বড় দলের প্রধানের প্রতি এটা কোন ধরনের আচরণ? সবচেয়ে বড় কথা কেন এসব হচ্ছে, কোন আইনে এসব হচ্ছে তার কোনো ব্যাখ্যা নেই সরকারের তরফে। বিদ্যুৎ-সংযোগ কাটার দায়িত্বও কেউ নিচ্ছে না। স্বরাষ্ট্র প্রতিমন্ত্রী জানিয়েছেন, খালেদা জিয়ার কার্যালয়ের মোবাইল নেটওয়ার্ক বন্ধ করার কোনো নির্দেশ তাঁরা দেননি। মোবাইল ফোন অপারেটর সূত্রে জানা যাচ্ছে, বিটিআরসি থেকে তাঁরা ‘একটি বিশেষ ঠিকানায়’ মোবাইল নেটওয়ার্ক বন্ধের চিঠি পেয়েছেন। বিটিআরসির দাবি, আইনশৃঙ্খলা রক্ষাকারী বাহিনীর পরামর্শে তাঁরা পদক্ষেপ নিয়েছে। আমাদের প্রশ্ন, এই ‘আইনশৃঙ্খলা রক্ষাকারী বাহিনী’ কারা, যারা স্বরাষ্ট্র প্রতিমন্ত্রীর অজ্ঞাতে বা তাঁর নির্দেশনা ছাড়াই এ ধরনের পরামর্শ বিটিআরসিকে দিতে পারে। কেউ দায়িত্ব নিতে চাইছেন নাঅন্যদিকে খালেদা জিয়ার কার্যালয়ের বিদ্যুৎ-সংযোগ কাটা বা পুনরায় সংযোগ দেওয়ার ব্যাপারে ‘কিছুই জানি না’ বলে বিদ্যুৎ প্রতিমন্ত্রী যে বক্তব্য দিয়েছেন, তাও গ্রহণযোগ্য নয়। সরকারের ইচ্ছা বা রাজনৈতিক সিদ্ধান্ত ছাড়া খালেদা জিয়ার কার্যালয়ের বিদ্যুৎ-সংযোগ বিচ্ছিন্ন হয়েছে, তা অবিশ্বাস্য। ডেসকো চেয়ারম্যান প্রতিমন্ত্রীকে ২০১০ সালে কিছু বিদ্যুৎ বিল বকেয়া থাকার কথা জানিয়েছেন। এই বকেয়া পরিশোধের জন্য কি বিদ্যুৎ-সংযোগ কাটার আগে কোনো নোটিশ দেওয়া হয়েছিল? সরকারের সংশ্লিষ্ট লোকজন আনুষ্ঠানিকভাবে দায়িত্ব নিতে চান বা না চান, এই ঘটনাগুলোর সবগুলোর দায় সরকারকেই নিতে হবে। সংশ্লিষ্ট ব্যক্তিদের সিদ্ধান্ত ও অনুমতি ছাড়া যদি কেউ এ ধরনের কাজ করে থাকে, তবে তাদের চিহ্নিত করে জবাবদিহি আদায় করাও সরকারের দায়িত্ব। এখনো যে খালেদা জিয়ার কার্যালয়ে ডিশ, ইন্টারনেট ও ফোন-ফ্যাক্সের সুবিধা বন্ধ রয়েছে, এর ব্যাখ্যা কী? নিজ নিজ কর্তৃপক্ষ অঘটনের দায়িত্ব অস্বীকার করলেই দায় শেষ হয়ে যায় না। অবিলম্বে খালেদা জিয়ার কার্যালয়ের এসব লাইন পুনঃস্থাপন করা হোক।	0
‘কোকো কাহিনি’র তৃতীয় পাঠ ‘কোকো কাহিনি’ নিয়ে এর আগে দুটি লেখা ছাপা হয়েছে। হাসান ফেরদৌসের পরে গতকাল মাহবুব উদ্দীন খোকন লিখেছেন। তিনি একটি ভালো কাজ করেছেন। ভয়েস অব আমেরিকার কোনো কোনো খবর সম্প্রচারের আগে ঘোষণা আসে যে এতে যুক্তরাষ্ট্র সরকারের মতামত প্রতিফিলত হচ্ছে। তেমনি খোকন বলে নিয়েছেন যে তিনি কোকোর আইনজীবী হিসেবে নিবন্ধটি লিখেছেন। অবশ্য তাঁর পরিচয়ে আরও দুটি গুরুত্বপূর্ণ পদবি রয়েছে। তিনি সুপ্রিম কোর্ট বারের সম্পাদক। বার কাউন্সিলের হিউম্যান রাইটস ও লিগ্যাল কমিটির চেয়ারম্যান। তবে তাঁর লেখাটি পড়ে অনেকের ধারণা হতে পারে যে কোকোর বিরুদ্ধে সিঙ্গাপুরের সরকারও কোনো সাজানো মামলায় অংশ নিয়েছে কি না। খোকনের চারটি দাবি আমরা আমাদের অনুসন্ধানে প্রাপ্ত তথ্যের আলোকে যাচাই করব। ১. সিঙ্গাপুরে কোকোর কখনোই কোনো ব্যাংক অ্যাকাউন্ট ছিল না। সুতরাং দেশটির ব্যাংকের কথিত অ্যাকাউন্টে টাকা পাঠানোর কোনো প্রশ্নই ওঠে না। ২. কোকোর স্বাক্ষর প্রমাণ করার জন্য সিঙ্গাপুরের ব্যাংক থেকে কেউ সাক্ষ্যও দেয়নি। ৩. দুদকের এজাহার থেকে স্পষ্ট প্রমাণিত হয় যে কোকো কখনো সিঙ্গাপুরি কোম্পানি ‘জেডএএসজেড’–এর শেয়ারহোল্ডার বা পরিচালক ছিলেন না। ৪. কোকো ৩ সেপ্টেম্বর ২০০৭ থেকে ১৭ জুলাই ২০০৮ পর্যন্ত কারাগারে ছিলেন। তাই এজাহারমতে ১৬ নভেম্বর ২০০৭ তারিখে টাকা সিঙ্গাপুরের ব্যাংকে জমা দেওয়া অথবা সেই টাকা ফেরত আনার দাবি হাস্যকর। এই লেখা কোকো কাহিনির তৃতীয় পাঠ। এটা লেখার আগে আধা ঘণ্টা বিএনপির একজন ওয়াকিবহাল নেতার সঙ্গে টেলিফোনে আলাপ করেছি। সে প্রসঙ্গে পরে আসছি। প্রথম আলো কোকো কাহিনির অনুসন্ধান শুরু করেছিল সেই ২০০৮ সাল থেকে। ১৯ ডিসেম্বর ২০০৮–এ ছাপা হয়েছিল ‘কোকোর ১৬ কোটি টাকা জব্দ সিঙ্গাপুরে’। ২১ ডিসেম্বর ছাপা হয়েছিল ‘কাজ পেতে কোকোকে ঘুষ দেয় সিমেন্স’। পরে ২০১১ সালের ৩ জানুয়ারি ‘তিন মিলিয়ন ডলারের বেশি স্থানান্তরের জন্য জরিমানা’ শিরোনামে সিঙ্গাপুরের স্ট্রেইট টাইমস-এ একটি খবর ছাপা হলো। এতে বলা হলো, সাবেক প্রধানমন্ত্রী বেগম খালেদা জিয়ার ছেলে আরাফাত রহমান কোকোর পক্ষে মানি লন্ডারিং করার জন্য লিম সিউ চ্যাং দোষ স্বীকার করেন। আদালত তাঁকে ৯ হাজার ডলারের বেশি জরিমানা করেন। এই প্রতিবেদনের প্রতিবেদক খুশবন্ত সিংয়ের কাছে (প্রখ্যাত লেখক ও সাংবাদিক খুশবন্ত সিং নন) ই-মেইল করে আদালতের নথিপত্র উদ্ধারের চেষ্টা করি। তিনি ফ্যাক্সে পাঠাবেন বলেছিলেন। আমি তা পাইনি। পরে ১১ জানুয়ারি ২০১১ দক্ষিণ-পূর্ব এশীয় একজন রাষ্ট্রদূতের কাছে এ ব্যাপারে সিঙ্গাপুর কর্তৃপক্ষের সহযোগিতা চাওয়া হয় প্রথম আলোর পক্ষ থেকে। ওই রাষ্ট্রদূত জানালেন, সব নথিপত্র এখনই দেওয়া সম্ভব নয়। তবে তাঁর পরামর্শে ১২ জানুয়ারিতে আমি সিঙ্গাপুর সরকারের করপোরেট কমিউনিকেশনসের জ্যেষ্ঠ উপপ্রধান মিশেল চিয়াংকে ই-মেইল করি। তিনি পরদিনই মামলার অভিযোগপত্র ও স্টেটমেন্ট অব ফ্যাক্টস পাঠিয়ে দেন। আমি তাঁকে লিখি যে আমি আপনাদের দেশে আসতে চাই। মি. লিম, ব্যাংক ও তদন্তকারী সংস্থার কর্মকর্তাদের সঙ্গে কথা বলতে চাই। সেটা কি সম্ভব? এর উত্তরে তিনি মিস লির ঠিকানা দেন। লি জিন হ সিঙ্গাপুরের অ্যাটর্নি জেনারেলের চেম্বারের করপোরেট কমিউনিকেশনসের সহকারী পরিচালক। ১৯ জানুয়ারি ২০১১ তাঁর কাছে প্রশ্ন ছিল: উদ্ধার করা অর্থের ভবিষ্যৎ কী? সিঙ্গাপুরের আইন কি বিদেশি বিনিয়োগের উৎস সম্পর্কে একেবারেই নীরব? তাঁর উত্তর ছিল: বিষয়টি যেহেতু এখনো আদালতে বিচারাধীন, তাই উদ্ধার করা অর্থের ভবিষ্যৎ সম্পর্কে এখনই কোনো মন্তব্য করা যাবে না। আপনি এই মামলার সংশ্লিষ্ট প্রসিকিউটরদের সঙ্গে কথা বলার যে অনুরোধ করেছেন, তা-ও রক্ষা করা সম্ভব নয়। বিদেশি বিনিয়োগসংক্রান্ত আমাদের আইনের বিষয়ে আপনি ঠিক কী জানতে চাইছেন? ২৯ জানুয়ারি আমি এর উত্তরে লিখি: ‘অভিযুক্ত দোষ স্বীকার করেছেন। আদালত তাঁর রায়ও দিয়েছেন। তাহলে এখনো কীভাবে তা বিচারাধীন বলে গণ্য হতে পারে? তাহলে কি এ মামলা সংশ্লিষ্ট অন্য কোনো বিষয় এখনো ‘চলমান’ রয়েছে? আদালত কি বিদেশি বিনিয়োগকারীদের কাছ থেকে অর্থের উৎস জানতে চাইতে পারেন? পারলেও বিদেশিদের জন্য কোনো দায়মুক্তি আছে কি না?’ ১৪ ফেব্রুয়ারি মিস লি আমাকে এর উত্তরে লিখেছেন, ‘মি. লিম সিউ চ্যাংয়ের বিরুদ্ধে পরিচালিত প্রসিকিউশন শেষ হলেও মামলাটি এখনো চলমান রয়েছে। কারণ এর সঙ্গে জব্দ করা অর্থের কী হবে, তা ফয়সালার প্রশ্ন জড়িত রয়েছে। তাই এ বিষয়ে কোনো মন্তব্য করতে আমরা স্বাধীন নই।’ এরপর আমি আর ধারাবাহিকতা রক্ষা করিনি। তবে আমাদের কাছে সিঙ্গাপুর সরকারের যে নথি রয়েছে, তা কোকো কাহিনির তৃতীয় পাঠের জন্য যথেষ্ট। ১৭ ডিসেম্বর ২০১০ সিঙ্গাপুর সরকারের করাপ্ট প্র্যাকটিসেস ইনভেস্টিগেশন ব্যুরোর প্রিন্সিপাল স্পেশাল ইনভেস্টিগেটর তক থিয়াম সুন ফ্রেডরিক লিমের বিরুদ্ধে দুটি পৃথক অভিযোগপত্র তৈরি করেন। এতে বলা হয়, ফেয়ারহিল নামের কোম্পানির নমিনি পরিচালক হিসেবে আপনি (লিম) জনৈক আরাফাত রহমানের দ্বারা আদিষ্ট হয়ে ২০০৭ সালের ২১ ফেব্রুয়ারি কোম্পানির অ্যাকাউন্ট থেকে নিজের নামে ৯ লাখ ৬৭৭ ডলার স্থানান্তর করেছেন। ১৭ ডিসেম্বর ২০১০ ফ্রেডরিক তাঁর দ্বিতীয় অভিযোগপত্রে উল্লেখ করেন যে আপনি ২২ ফেব্রুয়ারি ২০০৭ জনৈক আরাফাত রহমানের আদেশে জেডএএসজেড (আরাফাত রহমানের স্ত্রী ও কন্যাদের নামের অাদ্যক্ষর নিয়ে কোম্পানিটির নামকরণ করা হয়েছিল বলে জানা যায়) ট্রেডিং কোম্পানির নমিনি পরিচালক হিসেবে এর ব্যাংক অ্যাকাউন্ট থেকে ২০ লাখ ডলার স্থানান্তর করেছেন। সন্দেহজনক এই দুটি লেনদেনকেই ফৌজদারি অপরাধ হিসেবে চিহ্নিত করা হয়েছে। এখন আমরা এই অভিযোগের পূর্ববৃত্তান্ত জানব ৩ জানুয়ারি ২০১১ সিঙ্গাপুরের ডেপুটি পাবলিক প্রসিকিউটর চারলিন টে-র বরাতে। ১৩টি প্যারায় তিনি কোকো কাহিনি গ্রন্থনা করেছেন। লিম সিউ চ্যাং একটি পরামর্শক ও আরেকটি সাচিবিক সহায়তাদানকারী কোম্পানি চালান। সিঙ্গাপুরভিত্তিক কিউসি শিপিংয়ের ক্যাপ্টেন সোহেল চ্যাংকে একদিন আরাফাত রহমান কোকোর সঙ্গে পরিচয় করিয়ে দেন। ১২ এপ্রিল ২০০৪ জেডএএসজেডের নামে যৌথ ব্যাংক হিসাব খুলতে কোকো চ্যাংয়ের সঙ্গে ইউওবি ব্যাংকের ত্যানজং পাগার শাখায় যান। এরপর কোকো ‘ফেয়ারহিল’ নামে চ্যাংয়ের নামে আরেকটি কোম্পানি খোলেন। কোকো হয়তো কোনো বিপদ টের পেয়েছিলেন। ২০০৫ সালের ১৯ ডিসেম্বর কোকো এ জন্য ইউওবি ব্যাংকের শেনটন ওয়ে ব্রাঞ্চে গিয়েছিলেন এবং পরে কোকোর এই বুদ্ধিমত্তার প্রমাণও মিলেছে। কারণ ১৬ ফেব্রুয়ারি ২০০৭ কোকোর ফোন পান চ্যাং। তাঁকে বলা হয়, বাংলাদেশে রাজনৈতিক সমস্যা চলছে। উভয় কোম্পানি বন্ধ করে দিতে হবে। ব্যাংকের টাকা তৃতীয় আরেকটি ব্যাংক হিসাব খুলে সেখানে সরাতে হবে। এই বিবরণী চ্যাংয়ের জবানবন্দি থেকে নয়, সিঙ্গাপুর সরকারের তদন্ত প্রতিবেদন থেকে বলছি। সিআইসি নামের আরেকটি ব্যাংকে নতুন হিসাব খুলে চ্যাং ওই দুই কোম্পানির অ্যাকাউন্ট থেকে টাকা সরান। ২১ ফেব্রুয়ারি ২০০৭ সালে ৯ লাখ ডলার এবং ২২ ফেব্রুয়ারি ২০ লাখ ডলার জেডএএসজেড থেকে স্থানান্তর করা হয়। সুতরাং সবটাই ঘটেছে কোকোর জেলে যাওয়ার আগে। এই তদন্ত প্রতিবেদনে দুটি অ্যাকাউন্টে অনেক মানুষের বিপুল অঙ্কের অর্থ স্থানান্তর ও তা প্রত্যাহারের কথা উল্লেখ আছে। এই মামলায় কোকো দণ্ডিত হলেও সব তথ্য দেশবাসীর জানা হয়নি বলেই আমাদের বিশ্বাস। লেখার শুরুতেই বিএনপির এক নেতার সঙ্গে কথা বলার প্রসঙ্গটি উল্লেখ করেছিলাম। বিএনপির ওই নেতা আমাকে বলেন, নির্বাসিত কোকোর সঙ্গে থাইল্যান্ডে তাঁর দুই দফা আলোচনা হয়। কোকো তাঁকে বলেছেন, ওই টাকা তাঁর নয়। তবে প্রয়াত মন্ত্রী আকবর হোসেনের ছেলে এর সঙ্গে জড়িত থাকতে পারেন বলে কোকো ইঙ্গিত দিয়েছিলেন। ২০০৬ সালে কোকো তাঁকে বলেছিলেন, তাঁর সাড়ে তিন কোটি টাকা আছে। তিনি তাতেই সুখী। আমি তাঁকে বললাম, দুদকের বিশ্বাসযোগ্যতার সংকট আর সিমেন্স–সংক্রান্ত রায় দেখিয়েও আপনারা কোকো কাহিনির বিভ্রান্তি দূর করতে পারবেন না। আপনারা কি সিঙ্গাপুরের তদন্তকারী কর্মকর্তা, ব্যাংক, আদালত এমনকি অভিযুক্ত ব্যক্তি কারও সঙ্গে কথা বলার চেষ্টা করেছেন? তিনি না বলেন। প্রশ্নের জবাবে এসব ‘ধারণা নেই’ বলে নাকচও করেননি। দুদক কোকোর বিরুদ্ধে ২০০৯ সালে মামলা করলেও সিঙ্গাপুরে এই অর্থের হদিস এক-এগারোর পরেই উদ্ঘাটিত হয়েছিল। আসলে সিঙ্গাপুরে কোকোর কোম্পানি-সংশ্লিষ্ট লিম সিউ চ্যাং এবং সিমেন্স উভয়ে সংশ্লিষ্ট আদালতে পত্রপাঠ দোষ স্বীকার করেছেন। না করলে দীর্ঘ শুনানি হতো, আর তাতে বিস্তারিত তথ্য বেরোত। জার্মানির সিমেন্সের ১৪০ কোটি ডলারের বেশি ঘুষের অর্থ এশিয়া, আফ্রিকা, ইউরোপ ও মধ্যপ্রাচ্যে বিলি হয়। সিমেন্স দ্রুত দোষ স্বীকার করেছে, কারণ তারা জানে বিশ্বব্যাপী নামগুলো প্রকাশ পেলে কী ক্ষতি হবে। আর এফবিআই দাতব্য প্রতিষ্ঠান নয় যে তারা তাদের স্বার্থ বিকিয়ে বিশ্বময় কোকোদের নাম ফেরি করে বেড়াবে। আর্জেন্টিনা, বাংলাদেশ ও ভেনেজুয়েলার সিমেন্স কার্যালয় যুক্তরাষ্ট্রকে পাঁচ লাখ ডলার করে জরিমানা দিয়েছে। যুক্তরাষ্ট্র কিংবা ধনী বিশ্বের কবে হুঁশ ফিরবে। কবে তারা বুঝবে এই জরিমানার টাকা ভোগের বিনিময়ে অপরাধীদের প্রকৃত দায়মুক্তি দেওয়ার ফলে দরিদ্র বিশ্বে কী নিষ্ঠুর উন্নয়ন বঞ্চনা ঘটছে। কোকো লঞ্চ বেরোনোর পর পাকিস্তানের ডন পত্রিকার এক নিবন্ধে ‘কোকোইজম’-এর ভবিষ্যৎ নিয়ে একটি লেখা প্রকাশিত হয়েছিল। কোকোর অকাল মৃত্যুর জন্য দুঃখ প্রকাশ করি। অভিশাপ দিই সেই রাজনীতিকে, যে রাজনীতি কোকোইজম লালন করে চলেছে। মিজানুর রহমান খান: সাংবাদিক৷ mrkhanbd@gmail.com আরও পড়ুন কোকো কাহিনি ‘কোকো কাহিনি’ বিভ্রান্তিকর	0
আইন করে হরতাল বন্ধের দাবি দোকান মালিক সমিতির আইন করে হরতাল-অবরোধ বন্ধ করার আহ্বান জানিয়েছেন দোকানমালিকেরা। চলমান রাজনৈতিক সংকট বন্ধ না হলে তাঁরা অনশনে যাওয়ারও ঘোষণা দিয়েছেন। রাজধানীর জাতীয় প্রেসক্লাব মিলনায়তনে গতকাল সোমবার প্রতিবাদী মানববন্ধন করে এমন আহ্বান জানান দোকানমালিকেরা। সারা দেশের দোকানমালিকদের সংগঠন বাংলাদেশ দোকান মালিক সমিতি ও ঢাকা মহানগর দোকান মালিক সমিতি এ মানববন্ধনের আয়োজন করে। গত ২৪ জানুয়ারি সংবাদ সম্মেলনের মাধ্যমে দোকানমালিকদের এ দুই সংগঠন দেশব্যাপী দোকানপাট বন্ধ রাখা, দুই নেত্রীর সঙ্গে সাক্ষাৎসহ সাত দফা কর্মসূচি ঘোষণা করে। এর একটি ছিল মানববন্ধন। তারই অংশ হিসেবে গতকাল মানববন্ধন করেন তাঁরা। মানববন্ধনে বাংলাদেশ দোকান মালিক সমিতির সভাপতি এস এ কাদের বলেন, ব্যবসায়ী সমাজ শান্তিপ্রিয়। এক মাস ধরে চলা হরতাল-অবরোধে তাঁরা সর্বস্বান্ত হয়ে গেছেন। দেশের পরিস্থিতি স্বাভাবিক না হলে, রাজনৈতিক দলগুলো সমাধানে না এলে সারা দেশের কাঁচাবাজারসহ সব ধরনের দোকানপাট বন্ধ করে দেওয়া হবে। প্রয়োজনে দোকানমালিকেরা অনশন করবেন। সংগঠনটির মহাসচিব মো. শাহ আলম খন্দকার বলেন, দেশের সহিংস রাজনৈতিক পরিস্থিতি ব্যবসায়ীদের রাস্তায় নামিয়ে দিয়েছে। হরতাল-অবরোধে ব্যবসা তো হচ্ছেই না, উল্টো কর্মচারীর পেছনে অনেক টাকা খরচ হচ্ছে। এই টাকা মালিকদের পকেট থেকে যাচ্ছে। খরচ মেটাতে দোকান মালিকেরা দেউলিয়া হয়ে যাচ্ছেন। তিনি প্রশ্ন রাখেন, ‘এভাবে চললে ব্যবসায়ী সমাজ শেষ হয়ে যাবে। তখন রাজনীতিবিদেরা কাদের নিয়ে রাজনীতি করবেন?’ মানববন্ধনে ঢাকা মহানগর দোকান মালিক সমিতির সভাপতি তৌফিক এহেসান বলেন, ‘আমরা দোকান খুলে বসে থাকি, কিন্তু অবরোধের কারণে ক্রেতারা আসছে না। এই হরতাল-অবরোধের মধ্যে পড়ে গোটা দেশের অর্থনীতি হুমকির মুখে পড়েছে।’ বিএনপির নেত্রীর প্রতি হরতাল-অবরোধ দ্রুত প্রত্যাহার করার আহ্বান জানান তৌফিক এহেসান। নইলে দোকানমালিকদের কঠোর কর্মসূচি দেওয়া ছাড়া কোনো উপায় থাকবে না বলে মন্তব্য করেন তিনি। মানববন্ধনে মহানগর দোকান মালিক সমিতির সাধারণ সম্পাদক কামাল হোসেনসহ অন্যান্য নেতা ও দোকান মালিকেরা উপস্থিত ছিলেন।	0
সরকারি নির্দেশে ঢাকা ছেড়েছেন পাকিস্তান হাইকমিশন কর্মকর্তা সরকারের নির্দেশের পর জঙ্গি অর্থায়ন, জাল মুদ্রা পাচারসহ বিভিন্ন অভিযোগে অভিযুক্ত পাকিস্তান হাইকমিশনের কর্মকর্তা মোহাম্মদ মাযহার খান বাংলাদেশ ছেড়েছেন। পাকিস্তান হাইকমিশন তাদের সহকারী ভিসা কর্মকর্তার ঢাকা ছাড়ার বিষয়টি গত রোববার আনুষ্ঠানিকভাবে সরকারকে জানিয়েছে। পরিবারের সদস্যদের নিয়ে মাযহার খান গত শনিবার ঢাকা ছেড়ে চলে যান। জানতে চাইলে সরকারের দায়িত্বশীল এক কর্মকর্তা গতকাল সোমবার সন্ধ্যায় প্রথম আলোকে জানান, ‘পাকিস্তান হাইকমিশনের অভিযুক্ত কর্মকর্তা মাযহার খানের অবৈধ কর্মকাণ্ডের ব্যাপারে গোয়েন্দা সংস্থার মাধ্যমে বিভিন্ন তথ্য জানতে পারি। এরপর তাঁকে দেশে ফিরিয়ে নিতে পররাষ্ট্র মন্ত্রণালয়ের পক্ষ থেকে পাকিস্তান হাইকমিশনকে অনানুষ্ঠানিকভাবে বলা হয়। ইতিমধ্যে তিনি ফিরে গেছেন।’ এদিকে, তাঁকে বহিষ্কার করা হয়েছে কি না, জানতে চাইলে নাম প্রকাশে অনিচ্ছুক পররাষ্ট্র মন্ত্রণালয়ের এক জ্যেষ্ঠ কর্মকর্তা বলেন, তিনি (মাযহার খান) কূটনীতিক নন, কাজেই তাঁর ক্ষেত্রে এ ধরনের ব্যবস্থা নেওয়ার প্রয়োজন হয়নি। মন্ত্রণালয়ের অন্য এক কর্মকর্তা জানান, গত মাসে পাকিস্তান হাইকমিশনের সহকারী কনস্যুলার কর্মকর্তা মাযহার খানকে একজন বাংলাদেশিসহ বনানীতে আটক করা হয়। মাযহারের জেরা শেষ হওয়ার আগেই হাইকমিশনের এক কর্মকর্তা থানায় গিয়ে তাঁকে ছাড়িয়ে নেন। কূটনীতিক মিশনে কর্মরত ব্যক্তিদের জন্য প্রযোজ্য কনস্যুলার-সুবিধার আওতায় অভিযুক্ত মাযহারকে ছাড়িয়ে নেওয়া হয়। পুরো বিষয়টি পররাষ্ট্র মন্ত্রণালয়কে জানানো হয়। ওই কর্মকর্তা জানান, একটি গোয়েন্দা সংস্থা জঙ্গি অর্থায়ন, জাল মুদ্রা পাচার ও সরবরাহ চক্রের সঙ্গে মাযহারের জড়িত থাকার সাক্ষ্য-প্রমাণ হাতে পায়। এসব অভিযোগের প্রমাণ পাওয়ার পর গোয়েন্দা সংস্থার প্রতিবেদনে তাঁকে বাংলাদেশ থেকে বের করে দেওয়ার সুপারিশ করা হয়।	0
খালেদা জিয়ার পুরোনো অডিও টেপ শুনলেন প্রধানমন্ত্রীসহ মন্ত্রীরা বিএনপির চেয়ারপারসন খালেদা জিয়ার টেলিফোন সংলাপের কয়েকটি পুরোনো অডিও টেপ গতকাল সোমবার সচিবালয়ে মন্ত্রিসভার নিয়মিত বৈঠকের পর শোনার আয়োজন করা হয়। এসব টেপ প্রায় চার বছর আগের। একাধিক মন্ত্রী জানান, মন্ত্রিসভার আলোচ্যসূচি শেষ হওয়ার পর অনির্ধারিত আলোচনা পর্বে প্রধানমন্ত্রী শেখ হাসিনা গতকাল ওই সব অডিও টেপ শোনেন। এর আগে তাঁর সভাপতিত্বে মন্ত্রিসভার বৈঠক অনুষ্ঠিত হয়। খালেদা জিয়ার সঙ্গে নেতাদের কথোপকথন অনুযায়ী, ২০১১ সালের ১৮ ডিসেম্বর ঢাকায় মুক্তিযোদ্ধা সমাবেশে সারা দেশ থেকে ব্যাপক জনসমাগমের প্রস্তুতি নিয়েছিল বিএনপি। সেদিন ইঞ্জিনিয়ার্স ইনস্টিটিউশনে আগতদের পুলিশ লাঠিপেটা করে। এরপর ঢাকার বিভিন্ন স্থানে সংঘর্ষ বাধে এবং তা ছড়িয়ে পড়ে বিভিন্ন জেলায়। এ সময় খালেদা জিয়া দলের নেতাদের বিভিন্ন নির্দেশ দেন এবং তা না মানলে ব্যবস্থা নেওয়ার হুমকি দেন। বাংলা লিকস যে পাঁচটি কথোপকথন প্রকাশ করেছে, তার চারটিতে ওই সমাবেশ শুরুর আগে কয়েকজন নেতার সঙ্গে খালেদা জিয়ার কথোপকথন শোনা যায়। বাংলা লিকস নামের একটি একাউন্ট থেকে আপলোড করা এসব কথোপকথন সোশ্যাল মিডিয়ায় ব্যাপক আলোচনার জন্ম দিয়েছে। খালেদা জিয়ার এসব নির্দেশ নাশকতা ঘটনোর উদ্দেশ্যেই, এমন কথা রয়েছে অডিও ফাইলগুলোর শিরোনামে। এর আগে বাংলা লিকস বিএনপির নেতা এম কে আনোয়ার, শমসের মবিন চৌধুরী, তারেক রহমান, দেলাওয়ার হোসাইন সাঈদী, জয়নুল আবদিন ফারুক এবং হাসিনা-খালেদার টেলিফোন সংলাপসহ বিভিন্ন নেতার টেলিফোন সংলাপ প্রকাশ করে। একাধিক মন্ত্রী জানান, গতকালের বৈঠকে ১৩ ফেব্রুয়ারির মধ্যে সরকারের পতন হবে বলে বিএনপির চেয়ারপারসনের উপদেষ্টা ও আইনজীবী নেতা জয়নাল আবেদীনের বক্তব্য নিয়ে রসিকতাও করা হয়। বৈঠকে অংশ নেওয়া একাধিক মন্ত্রী জানান, বিভিন্ন স্থান থেকে পাওয়া তথ্য অনুযায়ী, পুলিশ গ্রেপ্তার করলেও সন্ত্রাসীরা ছাড়া পাচ্ছে। সে ক্ষেত্রে সন্ত্রাস দমন আইন কীভাবে সঠিক ও কার্যকরভাবে প্রয়োগ করা যায়, তা নিয়ে বৈঠকে আলোচনা হয়েছে। এ ছাড়া গতকাল একাধিক মন্ত্রী দেশের বর্তমান পরিস্থিতি নিয়ে আলোচনা করেন। তাঁদের প্রায় সবার বক্তব্য ছিল, দু-তিনটি জেলা ছাড়া আইনশৃঙ্খলা পরিস্থিতি নিয়ন্ত্রণে আছে। প্রধানমন্ত্রীর মতও সে রকম ছিল বলে ওই সব সূত্র জানিয়েছে। গতকালের বৈঠকে জাতীয় তথ্য ও যোগাযোগপ্রযুক্তি নীতিমালা-২০১৫ অনুমোদন করেছে মন্ত্রিসভা। এই নীতিমালা সরকারের রূপকল্প ২০২১ বাস্তবায়নে সহায়তা করবে বলে মন্ত্রিসভার সদস্যরা আশা প্রকাশ করেছেন। সভা শেষে মন্ত্রিপরিষদ সচিব মোশাররাফ হোসাইন ভূইঞা সাংবাদিকদের জানান, ২০০৯ সালের জুলাইয়ে এই নীতিমালা প্রণয়ন করা হয়। ২০১৩ সালের ১১ মার্চ সংশোধনীসহ উপস্থাপন করা হলে তা অনুশাসনসহ মন্ত্রিসভা ফেরত পাঠায়। আজকের সভায় কিছু পরিমার্জনসহ নীতিমালাটি অনুমোদন করা হয়েছে। তিনটি ধাপে এ নীতিমালা বাস্তবায়ন করা হবে বলে জানিয়ে মন্ত্রিপরিষদ সচিব বলেন, ২০১৬ সালের মধ্যে স্বল্প, ২০১৮ সালের মধ্যে মধ্যম ও ২০২১ সালের মধ্যে দীর্ঘমেয়াদি পরিকল্পনায় এই নীতিমালা বাস্তবায়িত হবে। খুব শিগগির এ নীতিমালা তথ্য ও যোগাযোগপ্রযুক্তি বিভাগের ওয়েবসাইটে প্রকাশ করা হবে। সচিব জানান, নীতিমালায় ১০টি উদ্দেশ্য, ৫৬টি কৌশলগত বিষয়বস্তু ও ৩০৬টি করণীয় উল্লেখ রয়েছে। তথ্য ও যোগাযোগ প্রযুক্তির সম্প্রসারণ, দক্ষ মানবসম্পদ সৃষ্টি ও সরকারি-বেসরকারি অংশীদারত্ব বাড়াতে এই নীতিমালা গুরুত্বপূর্ণ ভূমিকা রাখবে। গতকালের সভায় তথ্যমন্ত্রী হাসানুল হক ইনু মালয়েশিয়া ও ইরানের তেহরানে তাঁর সরকারি সফর সম্পর্কে মন্ত্রিসভাকে অবহিত করেন।	0
বগুড়ায় দোকান খোলার ঘোষণায় সাড়া নেই রাজনৈতিক দলগুলোর ডাকা হরতাল-অবরোধ না মানার ঘোষণায় সাড়া দেননি বগুড়ার সাধারণ ব্যবসায়ীরা। বগুড়া চেম্বার অব কমার্স অ্যান্ড ইন্ডাস্ট্রিসহ কয়েকটি ব্যবসায়ী সংগঠনের নেতারা হরতাল-অবরোধে দোকান খোলার ঘোষণা দিলেও গতকাল সোমবার নিউমার্কেটসহ শহরের সিংহভাগ ব্যবসাপ্রতিষ্ঠান ছিল বন্ধ। সাধারণ ব্যবসায়ীরা বলেছেন, তাঁদের সঙ্গে আলাপ না করেই আওয়ামী লীগ-সমর্থিত ব্যবসায়ী নেতারা হরতাল প্রতিহতের ঘোষণা দিয়েছেন। এ ঘোষণার পর ব্যবসায়ীরা বিভক্ত হয়ে যান। এ নিয়ে উত্তেজনা সৃষ্টি হওয়ায় ব্যবসায়ীরা দোকান খোলেননি। গত রোববার বগুড়া শহরের সাতমাথায় ব্যবসায়ীদের ১৬টি সংগঠনের সদস্যরা মানববন্ধন ও সমাবেশ করে হরতাল-অবরোধে দোকান খোলা রাখার ঘোষণা দেন। বাধা এলে লাঠি-বাঁশি হাতে প্রতিরোধেরও ঘোষণা দেওয়া হয়। গতকাল দুপুরে শহরের বিভিন্ন এলাকা ঘুরে দেখা গেছে, বেশির ভাগ বিপণিবিতানের প্রধান ফটকে তালা ঝুলছে। জলেশ্বরীতলা এলাকার অর্ধশত দোকানের মধ্যে প্রায় সবগুলোই বন্ধ। তালা ঝুলতে দেখা গেছে শরিফ উদ্দিন সুপার মার্কেট, আল আমিন কমপ্লেক্স ও টিএমএসএস মহিলা মার্কেটের প্রধান ফটকেও। বগুড়া নিউমার্কেট ও আশপাশের বিপণিবিতানে ব্যবসাপ্রতিষ্ঠানের সংখ্যা প্রায় এক হাজার। এসব বিপণিবিতানের প্রায় সবগুলোর প্রধান ফটক ছিল তালাবদ্ধ। নিউমার্কেটের পশ্চিম, উত্তর ও পূর্ব ফটকে তালা ঝুলতে দেখা গেছে। তবে পুকুরপাড় নিউমার্কেট, বাবু মিয়া নিউমার্কেট, হেলাল মার্কেট, বড় মসজিদ লেন ও গালাপট্রিসহ কয়েকটি বিপণিবিতানে বিচ্ছিন্নভাবে কিছু দোকান খোলা ছিল। কোনো কোনো দোকানের শাটার ছিল আধাআধি খোলা। পুকুরপাড় নিউমার্কেটে শতাধিক দোকানের মধ্যে মাত্র ১০-১২টি খোলা ছিল। তবে এর প্রধান ফটক বন্ধ থাকায় এসব দোকান ছিল ক্রেতাশূন্য। পুকুরপাড় মার্কেটের একজন ব্যবসায়ী বলেন, রোববারও এখানকার অর্ধেক দোকান খোলা ছিল। কিন্তু হরতাল প্রতিহতের ঘোষণা দেওয়ায় ব্যবসায়ীরা বিভক্ত হয়ে পড়েছেন। তাই তাঁরা দোকান খোলেননি। রোববারের সমাবেশ থেকে দোকান খোলা রাখার ঘোষণা দিয়েছিল নিউমার্কেট মার্চেন্ট অ্যাসোসিয়েশন। কিন্তু গতকাল ওই সংগঠনের নেতাদেরই ব্যবসাপ্রতিষ্ঠান ছিল বন্ধ। এ ব্যাপারে নিউমার্কেট মার্চেন্ট অ্যাসোসিয়েশনের সাধারণ সম্পাদক শামিম সরকার বলেন, হরতালের প্রতিবাদ জানাতে চেম্বার অব কমার্সের আহ্বানে তাঁরা রোববার সমাবেশে গিয়েছিলেন। সেখানে হরতালে দোকান খোলা রাখা কিংবা প্রতিহতের ঘোষণার কথা ব্যবসায়ীদের আগে জানানো হয়নি। তাই এ ঘোষণায় সাধারণ ব্যবসায়ীরা বিব্রত। বগুড়ার বৃহত্তর নিউমার্কেট দোকান মালিক সমিতির সাধারণ সম্পাদক রাশেদুল ইসলাম বলেন, ৪২টি বিপণিবিতানের ব্যবসায়ী সংগঠনের সমন্বয়ে গঠিত বৃহত্তর নিউমার্কেট দোকান মালিক সমিতি। রোববারের সমাবেশ ডেকেছিলেন আওয়ামীপন্থী ব্যবসায়ীরা। তাই ওই সমাবেশে যোগ দেননি মার্কেটের সাধারণ ব্যবসায়ীরা। তাঁদের সঙ্গে আলোচনা না করেই হরতালে দোকান খোলার ঘোষণা দেওয়া হয়। তিনি বলেন, প্রতিটি দোকানে কোটি টাকার মালামাল রয়েছে। নাশকতা হলে ব্যবসায়ীদের পথে বসতে হবে। তাই কোনো সাধারণ ব্যবসায়ী হরতালে দোকান খোলার ঘোষণায় সাড়া দেননি। জলেশ্বরীতলা ব্যবসায়ী সমিতির একজন শীর্ষ নেতা বলেন, চেম্বারের কথায় ব্যবসায়ীদের পক্ষে দোকান খোলা সম্ভব নয়। দোকান খোলার ঘোষণা দিতে হলে সরকারকে আগে ব্যবসায়ীদের জানমালের ক্ষতিপূরণের ঘোষণা দিতে হবে। কারও কথায় ব্যবসায়ীরা আত্মঘাতী সিদ্ধান্ত নেবেন না। জানতে চাইলে মুদ্রণশিল্প মালিক সমিতির সভাপতি মাসুদুর রহমান দাবি করেন, সব ব্যবসায়ী সংগঠনের নেতাদের সঙ্গে আলোচনা করেই হরতালে ব্যবসাপ্রতিষ্ঠান খোলা রাখার ঘোষণা দেওয়া হয়েছিল। কিন্তু শহরের অধিকাংশ ব্যবসায়ী বিএনপি-জামায়াতপন্থী হওয়ায় কেউ তাতে সাড়া দেননি। বগুড়া চেম্বার অব কমার্স অ্যান্ড ইন্ডাস্ট্রির সহসভাপতি এনামুল হক দাবি করেন, রোববার রাতে চেম্বার ভবন লক্ষ্য করে হাতবোমা হামলা চালানো হয়। দোকানপাটে নাশকতা ও লুটপাট চালানোর ভয়ভীতি দেখানো হয় সাধারণ ব্যবসায়ীদের। তাই ব্যবসায়ীরা আতঙ্কে দোকান খোলেননি।	0
﻿2015-02-04 পেট্রলবোমায় পুড়ে অঙ্গার সাতজন আবারও পেট্রলবোমা, আবারও নিভে গেল তাজা প্রাণ। এবার দুর্বৃত্তদের ছোড়া পেট্রলবোমার আগুন একসঙ্গে কেড়ে নিল নিরীহ সাধারণ সাতজন বাসযাত্রীর প্রাণ। বাসের মধ্যে ঘুমন্ত অবস্থায় ছিলেন অনেকেই। এর মধ্যেই দাউ দাউ করে জ্বলে ওঠা আগুনে পুড়ে ঘটনাস্থলেই মারা যান বাবা-মেয়ে, মা-ছেলেসহ ওই সাতজন। আহত হন আরও অন্তত ২৮ বাসযাত্রী। এঁদের মধ্যে তিনজনকে গুরুতর অবস্থায় ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। কুমিল্লার চৌদ্দগ্রাম উপজেলায় ঢাকা-চট্টগ্রাম মহাসড়কের জগমোহনপুর এলাকায় গত সোমবার দিবাগত রাত সাড়ে তিনটার দিকে যাত্রীবাহী ওই বাসে পেট্রলবোমা ছোড়া হয়। আইকন পরিবহনের বাসটি কক্সবাজার থেকে ঢাকায় যাচ্ছিল। ৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে টানা অবরোধ ও মাঝেমধ্যে হরতাল চলছে ২০-দলীয় জোটের ডাকে। এ কর্মসূচির মধ্যে চলছে সহিংসতাও। প্রাণ হারাচ্ছেন নিরীহ সাধারণ মানুষ। তবে পেট্রলবোমায় একসঙ্গে নিহত হওয়ার ঘটনা এটাই সর্বোচ্চ। পেট্রলবোমায় নিহত ব্যক্তিরা হলেন যশোর শহরের সেন্ট্রাল রোডের বাসিন্দা নুরুজ্জামান পপলু ও তাঁর মেয়ে যশোর পুলিশ লাইনস মাধ্যমিক বিদ্যালয়ের দশম শ্রেণির শিক্ষার্থী মাইশা তাসনিম; কক্সবাজারের চকরিয়ার আবু তাহের ও আবু ইউসুফ; নরসিংদীর পলাশ উপজেলার বালুচরপাড়া গ্রামের আসমা বেগম ও তাঁর ছেলে মো. শান্ত এবং ঢাকার কাপ্তানবাজার এলাকার মো. ওয়াসিম। প্রত্যক্ষদর্শী, পুলিশ ও হাসপাতাল সূত্রে জানা যায়, বাসের বেশির ভাগ যাত্রীই ঘুমিয়ে ছিলেন। জগমোহনপুর এলাকায় পৌঁছামাত্র সেখানে ওত পেতে থাকা দুর্বৃত্তরা বাস লক্ষ্য করে পেট্রলবোমা ছোড়ে। মুহূর্তেই দাউ দাউ করে জ্বলে ওঠা আগুন পুরো বাসে ছড়িয়ে পড়ে। এতে ঘটনাস্থলেই সাতজন মারা যান। বাসযাত্রীদের আর্তচিৎকারে স্থানীয় লোকজন ঘটনাস্থলে ছুটে আসেন। খবর পেয়ে পুলিশ স্থানীয় লোকজনের সহায়তায় হতাহত ব্যক্তিদের উদ্ধার করে চৌদ্দগ্রাম উপজেলা স্বাস্থ্য কমপ্লেক্স ও কুমিল্লা মেডিকেল কলেজ হাসপাতালে নেয়। চৌদ্দগ্রাম ফায়ার সার্ভিসের তিনটি ইউনিট আগুন নিয়ন্ত্রণে আনে। চৌদ্দগ্রাম উপজেলা স্বাস্থ্য কমপ্লেক্স সূত্র জানায়, সেখানে ১৯ জনকে ভর্তি করা হয়। এঁদের বেশির ভাগই বাস থেকে নামতে গিয়ে মাথা, হাত ও পায়ে আঘাত পান। কেউ কেউ সামান্য দগ্ধ হন। কুমিল্লা মেডিকেল কলেজ হাসপাতাল সূত্র জানায়, এ হাসপাতালে নয়জনকে নেওয়া হয়। তাঁরা হলেন নারায়ণগঞ্জের সোনারগাঁ উপজেলার শফিকুল ইসলাম (২৯), মো. জিলফত (২২) ও মো. জিলকদ (২১), মানিকগঞ্জের সিংগাইর উপজেলার কমলনগরের ফারুক আহমেদ (৩৪), একই গ্রামের আলী হোসেন (২০), মো. শরিফুল (১৯), কক্সবাজারের চকরিয়া উপজেলার প্রহরকান্দা গ্রামের রাশেদুল ইসলাম (৪২), ফরিদপুরের ভাঙা উপজেলার ব্রাহ্মণপাড়ার আরিফ হোসেন (১৮) ও মো. হানিফ (৩৪)। অবস্থা গুরুতর হওয়ায় শফিকুল, জিলফত ও রাশেদুলকে ঢাকা মেডিকেল কলেজ হাসপাতালে পাঠানো হয়। অন্য ছয়জন নিজ উদ্যোগে ঢাকায় চলে যান। কুমিল্লা মেডিকেল কলেজ হাসপাতালের বার্ন ইউনিটের সহকারী অধ্যাপক মির্জা মু. তাইয়েবুল ইসলাম জানান, তাঁদের হাসপাতালে নয়জনকে ভর্তি করা হয়েছিল। গুরুতর আহত তিনজনকে ঢাকা মেডিকেল কলেজ হাসপাতালের বার্ন ইউনিটে পাঠানো হয়। অন্য ছয়জনের শরীরের ৫ শতাংশের মতো করে পুড়ে গেছে। পেট্রলবোমায় নিহত যশোরের নুরুজ্জামানের স্ত্রী মিতা মাহফুজা (৩৭) বলেন, ‘বেশির ভাগ যাত্রী ঘুমিয়ে ছিলেন। হঠাৎ করে আগুন দেখে চিৎকার দিয়ে জানালা দিয়ে লাফিয়ে পড়ি। চেতনা ফিরে এলে দেখি, আমি চৌদ্দগ্রাম উপজেলা স্বাস্থ্য কমপ্লেক্সে। আমরা চট্টগ্রাম থেকে ওই বাসে উঠেছিলাম। ছেলে, মেয়ে ও স্বামীকে নিয়ে কক্সবাজারে ঘুরতে গিয়েছিলাম। এ যাত্রাই আমার কাল হলো। স্বামী ও মেয়েকে হারালাম।’ যশোরে নুরুজ্জামানের বাড়িতে বিলাপ করছিলেন তাঁর বোন আফরোজা পারভীন। তাঁর সব ক্ষোভ যেন চলমান রাজনীতির ওপর। ‘পেট্রলবোমা জামায়াত মেরেছে, না আওয়ামী লীগ মেরেছে, তা আমরা জানি না। আমরা কাউকে বিশ্বাস করি না। মানুষের জীবন নিয়ে ওরা নাটক করছে’, বলেন তিনি। পেট্রলবোমায় মা আসমা ও ভাই শান্তকে হারিয়েছেন মো. মুন্না। তিনি বলেন, ‘কক্সবাজারের চকরিয়া থেকে বাসে উঠি। কাঁচপুর গিয়ে আমাদের নেমে যাওয়ার কথা ছিল। তার আগেই সব শেষ হয়ে গেছে।’ চৌদ্দগ্রামের মিয়াবাজার হাইওয়ে পুলিশের সার্জেন্ট নাজিম উদ্দিন বলেন, পেট্রলবোমায় প্রায় পুরো বাস পুড়ে গেছে। যাত্রীরা ঘুমিয়ে থাকায় হতাহতের সংখ্যা বেশি হয়েছে। কুমিল্লা জেলা পুলিশ সুপার টুটুল চক্রবর্তীসহ মহাসড়ক পুলিশের কর্মকর্তারা গতকাল ঘটনাস্থল পরিদর্শন করেন। পুলিশ সুপার জানান, পেট্রলবোমায় ঘটনাস্থলেই সাতজন মারা গেছেন। লাশগুলো কুমিল্লার মেডিকেল কলেজ হাসপাতালের ফরেনসিক বিভাগে নেওয়া হয়। পরে সেগুলো স্বজনদের কাছে হস্তান্তর করা হয়। এসপি ও চৌদ্দগ্রাম থানার ভারপ্রাপ্ত কর্মকর্তা (ওসি) উত্তম চক্রবর্তী গতকাল মুঠোফোনে প্রথম আলোকে জানান, হামলাকারীদের ধরতে অভিযান চলছে। বিএনপির নেতৃত্বাধীন ২০-দলীয় জোট দেশব্যাপী অবরোধ ডেকেছে। ওই অবরোধকে কেন্দ্র করেই ঘৃণ্য এ ঘটনা ঘটেছে। মিয়াবাজার এলাকার বাসিন্দারা অভিযোগ করেন, একই রাত তিনটার দিকে মিয়াবাজার এলাকায় একটি লোকাল বাসে আগুন দেয় দুর্বৃত্তরা। খবর পেয়ে পুলিশ ঘটনাস্থলে যায়। এই ফাঁকে জগমোহনপুর এলাকায় যাত্রীবাহী ওই বাসে পেট্রলবোমা নিক্ষেপ করে দুর্বৃত্তরা। চৌদ্দগ্রাম জামায়াত-শিবির অধ্যুষিত এলাকা বলে পরিচিত। তার পরও সেখানে পুলিশি তৎপরতা কম বলে অভিযোগ স্থানীয় লোকজনের। মহাসড়কের নিরাপত্তায় আনসার নামানো হলেও ওই গুরুত্বপূর্ণ স্পটে কোনো আনসার সদস্যের দেখা মেলেনি বলে জানান তাঁরা। আটক ও তদন্ত কমিটি: চৌদ্দগ্রাম থানার ওসি জানান, পেট্রলবোমা ছোড়ার সঙ্গে জড়িত সন্দেহে আটজনকে আটক করা হয়েছে। এ ঘটনায় তিন সদস্যের তদন্ত কমিটি করেছে কুমিল্লা জেলা প্রশাসন। এ ছাড়া জেলা প্রশাসনের পক্ষ থেকে নিহত ব্যক্তিদের স্বজনদের ২০ হাজার করে টাকা এবং আহত ব্যক্তিদের প্রত্যেককে পাঁচ হাজার করে টাকা দেওয়ার ঘোষণা দেওয়া হয়েছে। ধরিয়ে দিলে পুরস্কার: জগমোহনপুর এলাকায় গতকাল মঙ্গলবার দুপুর ১২টায় প্রতিবাদ সভা হয়েছে। এতে বক্তব্য দেন রেলপথমন্ত্রী মো. মুজিবুল হক, মহাসড়ক পুলিশের ডিআইজি মল্লিক ফখরুল ইসলাম, কুমিল্লা জেলা প্রশাসক মো. হাসানুজ্জামান কল্লোল ও কুমিল্লার পুলিশ সুপার। সভায় রেলপথমন্ত্রী ওই ঘটনার জন্য জামায়াত-শিবির এবং একাত্তরের পরাজিত শক্তিকে দায়ী করেন। পুলিশ সুপার পেট্রলবোমা নিক্ষেপকারীদের ধরিয়ে দিলে এক লাখ টাকা পুরস্কার দেওয়া হবে বলে ঘোষণা দেন। প্রতিবাদ সভায় আইনশৃঙ্খলা রক্ষাকারী বাহিনীর সদস্য ছাড়াও বিপুলসংখ্যক জনতা উপস্থিত ছিল।	0
‘মানুষের জীবন নিয়ে ওরা নাটক করছে’ ‘পেট্রলবোমা জামায়াত মেরেছে, না আওয়ামী লীগ মেরেছে, তা আমরা জানি না। আমরা কাউকে বিশ্বাস করি না। মানুষের জীবন নিয়ে ওরা নাটক করছে।’ কুমিল্লার চৌদ্দগ্রামে বাসে দুর্বৃত্তদের ছোড়া পেট্রলবোমায় নিহত যশোর শহরের নুরুজ্জামান পপলুর খালাতো বোন আফরোজা পারভীন ভাই কামরুজ্জামান ডাবলুকে জড়িয়ে ধরে এভাবে বিলাপ করছিলেন। দুর্বৃত্তদের ওই পেট্রলবোমা নুরুজ্জামানের সঙ্গে কেড়ে নিয়েছে মেয়ে মাইশা তাসনিমেরও প্রাণ। গতকাল মঙ্গলবার যশোর শহরের সেন্ট্রাল রোডে নুরুজ্জামানের বাড়ির শোকাবহ পরিবেশ সেখানে আসা লোকজনকে ছুঁয়ে যায়। আফরোজা পারভীন জানান, নুরুজ্জামান তাঁর ব্যবসার কাজে চট্টগ্রামে যাবেন শুনে মেয়ে কক্সবাজার যাওয়ার বায়না ধরে। প্রিয় মেয়ের বায়না ফেলতে পারেননি তিনি। স্ত্রী-মেয়েকে নিয়ে তিনি চট্টগ্রামে যান। কাজ শেষে তাঁরা কক্সবাজার সমুদ্রসৈকতে বেড়াতে যান। সেখান থেকে ফেরার পথেই পেট্রলবোমায় প্রাণ দিতে হলো বাবা-মেয়েকে। মাইশা যশোর পুলিশ লাইনস মাধ্যমিক বিদ্যালয়ে দশম শ্রেণিতে পড়ছিল। বিদ্যালয়ের প্রধান শিক্ষক আবদুল আজিজ জানালেন, ‘মাইশা মেধাবী ছাত্রী ছিল। শিক্ষকেরা তাকে পছন্দ করতেন।’ মাইশার সবচেয়ে কাছের বন্ধু সানজানা ইসলাম। গত শনিবার মাইশার সঙ্গে ফেসবুকে সানজানার শেষ খুদে বার্তা আদান-প্রদান হয়েছে। সানজানা জানায়, মেডিকেলে পড়ার স্বপ্ন ছিল মাইশার। অবরোধের কারণে স্থগিত থাকা শিক্ষা সফর নিয়ে সবচেয়ে বেশি পরিকল্পনা করেছিল মাইশা। সে বলেছিল, সবাই একই রকম পোশাক পরবে। বাসের ভেতরে নাচ-গান করবে। কিছুই ওর দেখা হলো না। নিহত মাইশার বড় ভাই মাথিন ঢাকার একটি বেসরকারি বিশ্ববিদ্যালয়ে প্রকৌশল বিষয়ে পড়ছেন। তিনি আহত মা এবং বাবা ও বোনের মরদেহ নিয়ে যশোরের উদ্দেশে রওনা হয়েছেন। এদিকে নিহত নুরুজ্জামানকে জাতীয় সমাজতান্ত্রিক দলের (জাসদ) যশোর জেলা কমিটির সদস্য উল্লেখ করে দলের পক্ষ থেকে একটি সংবাদ বিজ্ঞপ্তি গণমাধ্যমে পাঠানো হয়েছে। জেলা কমিটির সভাপতি রবিউল ইসলাম ও ভারপ্রাপ্ত সাধারণ সম্পাদক আবুল কায়েস স্বাক্ষরিত ওই বিজ্ঞপ্তিতে বলা হয়, পরিকল্পিতভাবে ঘটানো এ হত্যাকাণ্ডে দেশের শান্তিপ্রিয় জনগণ ক্ষুব্ধ ও শোকাহত।	0
এক দিনেই ঝরল নিরীহ ১২ প্রাণ বিএনপির নেতৃত্বাধীন ২০-দলীয় জোটের লাগাতার অবরোধ এবং সেই সঙ্গে ৭২ ঘণ্টা হরতালের শেষ দিন গতকাল মঙ্গলবার সহিংসতায় প্রাণ হারালেন আরও ১২ জন। প্রায় এক মাস ধরে চলা এই কর্মসূচিতে রাজনৈতিক সহিংসতায় এক দিনে নিহত ব্যক্তিদের সংখ্যা এটাই সর্বোচ্চ। এদিন কুমিল্লায় যাত্রীবাহী বাসে পেট্রলবোমা হামলায় সাতজন, বরিশালে ট্রাকে পেট্রলবোমা হামলায় দুজন, লক্ষ্মীপুরে পিকআপ ভ্যানে পেট্রলবোমা হামলায় দগ্ধ হয়ে চিকিৎসাধীন অবস্থায় একজন এবং যশোরে পুলিশ ধরে নিয়ে যাওয়ার পর ‘ট্রাকচাপায়’ দুজন মারা গেছেন। একই দিন ময়মনসিংহে ফায়ার সার্ভিসের কার্যালয়ের ভেতরে ঢুকে একটি গাড়িতে, কিশোরগঞ্জে কাভার্ড ভ্যানে, গাজীপুরে বাসে পেট্রলবোমা হামলা এবং ঢাকা, ভৈরব, গাইবান্ধা, বাগেরহাটে বাস ও পণ্যবাহী ট্রাকে আগুন দিয়েছে দুর্বৃত্তরা। সহিংসতা চালানো হয়েছে নারায়ণগঞ্জ, বগুড়া, পাবনাসহ আরও কিছু স্থানে। এ ছাড়া ৭২ ঘণ্টার হরতাল ৩৬ ঘণ্টা বাড়িয়ে আগামীকাল বৃহস্পতিবার সন্ধ্যা ছয়টা পর্যন্ত করা হয়েছে। এতে করে আবারও পেছানো হয়েছে এসএসসি ও সমমানের পরীক্ষা। লাগাতার অবরোধ কর্মসূচির গতকাল ছিল ২৯তম দিন। গত রাত ১১টা পর্যন্ত ২৪ ঘণ্টায় ১৯টি গাড়িতে করা হয় পেট্রলবোমা হামলা ও অগ্নিসংযোগ। ভাঙচুর করা হয় অন্তত আটটি। নাশকতার আশঙ্কা, সহিংসতায় জড়িত থাকার অভিযোগ, মামলা ও অন্যান্য ঘটনায় আটক বা গ্রেপ্তার করা হয় ২৭৭ জনকে। ৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে টানা অবরোধ চলছে ২০ দলের ডাকে। তবে এর দুই দিন আগেই সহিংসতার শুরু। সহিংসতায় এ পর্যন্ত নিহত হয়েছেন ৫৮ জন। আহত সহস্রাধিক। আগুন দেওয়া হয়েছে ৪৩৬টি যানবাহনে এবং ভাঙচুর করা হয় আরও ৪৭৮টি। হরতাল বাড়ল: দেশব্যাপী চলা হরতাল আগামীকাল বৃহস্পতিবার সন্ধ্যা ছয়টা পর্যন্ত বাড়ানো হয়েছে। গতকাল বিকেলে এক বিবৃতিতে বিএনপির যুগ্ম মহাসচিব সালাহউদ্দিন আহমদ ২০-দলীয় জোটের পক্ষে এ ঘোষণা দেন। এর আগে গত রোববার সকাল থেকে আজ বুধবার সকাল ছয়টা পর্যন্ত ৭২ ঘণ্টার হরতাল ডাকা হয়েছিল। বিবৃতিতে বলা হয়, নেতা-কর্মীদের খুন-গুম, সংবাদমাধ্যম নিয়ন্ত্রণ, বিচারব্যবস্থার ওপর সরকারের নগ্ন হস্তক্ষেপ, বিএনপির চেয়ারপারসন খালেদা জিয়া, দলের ভারপ্রাপ্ত মহাসচিবসহ সব নেতা-কর্মী ও বিশিষ্ট নাগরিকদের বিরুদ্ধে মিথ্যা মামলা দায়ের করার প্রতিবাদেই ৫ ফেব্রুয়ারি পর্যন্ত বাড়ানো হয়েছে এ হরতাল। পেছাল এসএসসি পরীক্ষা: হরতালের জন্য আজ বুধবারের এসএসসি ও সমমানের পরীক্ষা পেছানো হয়েছে আবারও। এই পরীক্ষা আগামী শনিবার সকাল ১০টা থেকে বেলা একটা পর্যন্ত অনুষ্ঠিত হবে। শিক্ষামন্ত্রী নুরুল ইসলাম নাহিদ গতকাল বিকেলে তাঁর কার্যালয়ে এক জরুরি সংবাদ সম্মেলন করে এ তথ্য জানান। আজ এসএসসির বাংলা দ্বিতীয় পত্রের পরীক্ষা হওয়ার কথা ছিল। গত রোববার থেকে এই পরীক্ষা শুরুর কথা ছিল। কিন্তু হরতালের কারণে ওই দিনের পরীক্ষাও পেছানো হয়। রোববারের পরীক্ষা আগামী শুক্রবার নেওয়ার কথা রয়েছে। রাজধানীতে বাসে আগুন, ককটেল: গতকাল রাতে রাজধানীর তেজগাঁও, জয়কালীমন্দির ও বিমানবন্দর এলাকার তিনটি বাসে আগুন দেওয়া হয়। আগুনে বাসগুলো পুড়ে গেলেও কোনো যাত্রী হতাহত হয়নি। ফায়ার সার্ভিস ও সিভিল ডিফেন্সের নিয়ন্ত্রণকক্ষ থেকে বলা হয়, সন্ধ্যা সাড়ে সাতটার দিকে বিমানবন্দর স্টেশনের পাশে দাঁড়ানো একটি খালি বাসে কে বা কারা আগুন ধরিয়ে দেয়। এতে বাসটি পুড়ে যায়। রাত সাড়ে আটটার দিকে নাবিস্কো মোড়ের কাছে বলাকা পরিবহনের একটি বাসে আগুন দেওয়া হয়। বাসটি গাজীপুর থেকে সায়েদাবাদে যাচ্ছিল। রাত নয়টা ৫০ মিনিটে জয়কালীমন্দিরের কাছে বোরাক পরিবহনের একটি বাস জ্বালিয়ে দেওয়া হয়। বাসটি নারায়ণগঞ্জ থেকে গুলিস্তানে আসছিল। উত্তরার আবদুল্লাহপুর থেকে ছেড়ে আসা প্রচেষ্টা পরিবহনের একটি যাত্রীবাহী বাসে গতকাল সকাল সাড়ে আটটার দিকে আগুন দেয় দুর্বৃত্তরা। মালিবাগ চৌধুরীপাড়ায় এ ঘটনা ঘটে। বাসটি মাওয়ায় যাচ্ছিল। বিকেল চারটার দিকে গাবতলী বাস টার্মিনালের সামনে যাত্রীবাহী আরেকটি বাসে আগুন দেয় দুর্বৃত্তরা। এ ঘটনায় কেউ হতাহত হয়নি। এ ছাড়া সকাল সাড়ে সাতটার দিকে পুরান ঢাকার ইসলামবাগ কাঁচাবাজারের সামনে কিছু ককটেল বিস্ফোরণের ঘটনা ঘটেছে। এতে ঢাকা সিটি করপোরেশনের (দক্ষিণ) পরিচ্ছন্নতাকর্মী আবদুল আজিজ (৫০) ও একটি দোকানের কর্মচারী নয়ন (১৬) আহত হয়। দুজনের হাত-পা ঝলসে গেছে। পরে পৌনে আটটার দিকে মািলবাগ চৌধুরীপাড়ায় ককটেলের বিস্ফোরণে আখতার হোসেন (৫০) নামে এক পথচারী আহত হন। আহত তিনজনকেই ঢাকা মেডিকেল কলেজ হাসপাতালে ভর্তি করা হয়েছে। বেলা সোয়া ১১টার দিকে ককটেলের বিস্ফোরণ হয়েছে বঙ্গবন্ধু অ্যাভিনিউয়ে আওয়ামী লীগের কার্যালয়ের কাছে। সন্ধ্যায় শান্তিনগর মোড়েও অন্তত ১০টি ককটেলের বিস্ফোরণ হয়। নগরের আরও কয়েকটি স্থানে ককটেল বিস্ফোরণের খবর পাওয়া গেছে। বিকেল পাঁচটার দিকে গুলিস্তানে মহানগর নাট্যমঞ্চের কাছে যাত্রীবাহী একটি বাসে আগুন দেওয়ার চেষ্টার অভিযোগে এক যুবক গণপিটুনির শিকার হয়েছে। অচেতন অবস্থায় পুলিশের প্রহরায় তাকে ঢাকা মেডিকেল কলেজ হাসপাতালে ভর্তি করা হয়েছে। রাত আটটার দিকে পুলিশ খিলগাঁওয়ের হাওয়াই গলির একটি বাসা থেকে ১৬টি ককটেল, এক কেজি গানপাউডার ও দেড় লিটার পেট্রল উদ্ধার করেছে। খিলগাঁও থানার ভারপ্রাপ্ত কর্মকর্তা (ওসি) জিয়া মো. মোস্তাফিজ ভূঁইয়া প্রথম আলোকে বলেন, পুলিশের উপস্থিতি টের পেয়ে ওই বাসার বাসিন্দারা পালিয়ে গেছে। তারা শনাক্ত হয়েছে। তাদের গ্রেপ্তারের চেষ্টা চলছে। রাজধানীর বিভিন্ন এলাকায় পুলিশ বিশেষ অভিযান চালিয়ে গত সোমবার সকাল ছয়টা থেকে গতকাল সকাল ছয়টা পর্যন্ত ২৪ ঘণ্টায় বিএনপির ১৪ ও জামায়াত-শিবিরের সাতজনকে গ্রেপ্তার করেছে। ঢাকার বাইরের চিত্র: ঢাকা-বরিশাল মহাসড়কের বরিশালের গৌরনদী উপজেলার সুন্দরদী গ্রামে গত সোমবার দিবাগত রাত সোয়া ১২টায় একটি ট্রাকে পেট্রলবোমা হামলায় দগ্ধ হয়ে ঘটনাস্থলেই নিহত হয়েছেন চালকসহ দুজন। তাঁদের স্বজনদের অভিযোগ, বোমা হামলায় পুড়ে নিহত হলেও পুলিশ অজ্ঞাত কারণে একে ট্রাক দুর্ঘটনা দাবি করে মামলা নেয়নি। প্রত্যক্ষদর্শী ও নিহত ব্যক্তিদের পরিবার সূত্রে জানা গেছে, ঢাকা থেকে লবণবোঝাই করে বরিশালের উদ্দেশে আসছিল ওই ট্রাক। ঢাকা-বরিশাল মহাসড়কের সুন্দরদী গ্রামের দেওয়ানবাড়ির সামনে এতে বোমা হামলা করা হয়। এ সময় অগ্নিদগ্ধ হয়ে চালক পটুয়াখালীর কালাইয়া গ্রামের নূর হোসেন (৩৫) ও তাঁর মামাতো ভাই আদমপুর গ্রামের জাফর রাঢ়ি (৩০) ঘটনাস্থলেই মারা যান। হামলার পর নিয়ন্ত্রণ হারিয়ে মহাসড়কের পাশে গাছে ধাক্কা লেগে ট্রাক ডোবায় পড়ে যায়। বোমায় ট্রাকটির উপরিভাগ ও নিহত হওয়া দুজনের মুখমণ্ডল পুড়ে যায়। গৌরনদী ফায়ার সার্ভিসের স্টেশন ইনচার্জ মো. আইনুল ইসলাম জানান, ঘটনাস্থলে পৌঁছে দুটি ইউনিট আগুন নেভায়। এদিকে গৌরনদী উপজেলার পূর্ব বাদুড়তলা গ্রামের পরিত্যক্ত একটি ঘর থেকে পুলিশ গতকাল দুপুরে চারটি পেট্রলবোমা উদ্ধার করেছে। এ ঘটনায় অজ্ঞাতনামা ব্যক্তিদের আসামি করে মামলাও করেছে পুলিশ। লক্ষ্মীপুর-চৌমুহনী সড়কের জেলা কারাগার এলাকায় সোমবার রাতে চালবোঝাই একটি পিকআপ ভ্যানে বোমা হামলায় দগ্ধ চালক কামাল হোসেন (২৮) গতকাল ভোররাতে ঢাকা মেডিকেল কলেজ হাসপাতালে নেওয়ার পথে মারা গেছেন। তাঁর বাড়ি লক্ষ্মীপুর সদর উপজেলার বাঞ্চানগর গ্রামে। পরিবার জানায়, কামাল হোসেন তিন বছর আগে বিয়ে করেছেন। তাঁর স্ত্রী ও দুই বছরের একটি মেয়ে রয়েছে। নয় বছর ধরে ট্রাক চালিয়ে সংসার চালাচ্ছিলেন কামাল হোসেন। অভাবের তাড়নায় হরতালে জীবনের ঝুঁকি নিয়ে লক্ষ্মীপুর থেকে চাল আনতে গিয়েছিলেন নোয়াখালীর চৌমুহনী বাজারে। সেখান থেকে ফেরার পথে দুর্বৃত্তদের বোমা হামলার শিকার হন তিনি। কামাল হোসেনকে নিয়ে গত চার দিনে লক্ষ্মীপুরে বোমা হামলায় তিনজন প্রাণ হারালেন। অন্য দুজন হলেন নোয়াখালীর নূর আলম সুমন ও নাটোরের লিটন হোসেন নয়ন। ওদিকে নূর আলম ও লিটন নিহত হওয়ার ঘটনায় সোমবার রাতে বিএনপি-জামায়াতের ৮৫ জন নেতা-কর্মীকে আসামি করে দুটি হত্যা মামলা হয়েছে। ঢাকা-চট্টগ্রাম মহাসড়কের চট্টগ্রামের সীতাকুণ্ড পৌর সদরের শেখপাড়া কসাইখানা এলাকায় একটি দুধবাহী মিনি ভ্যান ও বাঁশবাড়িয়া এলাকায় একটি কাভার্ড ভ্যানে পেট্রলবোমা ছুড়ে আগুন দিয়েছে দুর্বৃত্তরা। গতকাল মঙ্গলবার রাত আটটা ও নয়টার দিকে ঘটনা দুটি ঘটে। আগুনে মারাত্মক দগ্ধ হয়েছেন মিনি ভ্যানে থাকা দুধ কোম্পানির বিক্রয় সহকারী ঝন্টু পাল। কিছুটা কম দগ্ধ হয়েছেন চালক আনোয়ার ও জিল্লুর রহমান নামে আরও দুজন। আহত ব্যক্তিদের মধ্যে দুজনকে চট্টগ্রাম মেডিকেল কলেজ হাসপাতালে ভর্তি করা হয়েছে। এঁদের মধ্যে ঝন্টুর অবস্থা আশঙ্কাজনক বলে জানা গেছে। এদিকে রাত সাড়ে আটটার দিকে ফৌজদারহাট পুলিশ ফাঁড়ি এলাকায় একটি ট্রাকে আগুন দেওয়া হয়। গতকাল রাত পৌনে নয়টায় নাটোর সদর উপজেলার তোকিয়া এলাকায় নাটোর-রাজশাহী সড়কে দুর্বৃত্তদের ছোড়া হাতবোমায় চালক, চালকের সহকারী ও এক কাঁচামাল ব্যবসায়ী দগ্ধ হয়েছেন। এ ঘটনার পরই জেলা জামায়াতে ইসলামীর সেক্রেটারি দেলোয়ার হোসেন খানসহ তিনজনকে পুলিশ আটক করেছে। নারায়ণগঞ্জ জেলা প্রশাসকের কার্যালয় প্রাঙ্গণ থেকে গতকাল বিকেলে একটি ককটেল উদ্ধার করেছে পুলিশ। এ ছাড়া নগরের দেওভোগ আখড়া এলাকায় একটি ভবনের ছাদ থেকে পুলিশকে লক্ষ্য করে ছোড়া দুটি ককটেলে তিনজন আহত হয়েছেন। তাঁরা হলেন: শ্রমিক রবিন (৩০) ও করিম (২৫) এবং পিঠা বিক্রেতা নার্গিস (৩২)। তাঁদের ১০০ শয্যার নারায়ণগঞ্জ জেনারেল হাসপাতালে ভর্তি করা হয়। গাজীপুর শহরের শিববাড়ী বাসস্ট্যান্ডে গতকাল ভোরে একটি বাসে পেট্রলবোমা হামলা ও কালীগঞ্জ উপজেলার মূলগাঁও এলাকায় একটি পণ্যবাহী ভ্যানে অগ্নিসংযোগ করেছে দুর্বৃত্তরা। এসব ঘটনায় পুলিশ, দমকল বাহিনী ও এলাকাবাসী গিয়ে আগুন নেভায়। এদিকে নাশকতার বিরুদ্ধে সকালে জেলা প্রশাসকের কার্যালয়ের সামনে মানববন্ধন পালনকালে কাছেই একটি ককটেলের বিস্ফোরণ ঘটান রমজান মোল্লা (২০) নামের এক পিকেটার। পরে পালানোর সময় জনতা তাঁকে ধরে ভ্রাম্যমাণ আদালতের হাতে তুলে দেন। তাঁকে কারাদণ্ড দেওয়া হয়েছে। ময়মনসিংহের মুক্তাগাছা উপজেলা ফায়ার সার্ভিস কার্যালয়ের ভেতর গতকাল ভোররাতে একদল দুর্বৃত্ত ঢুকে একটি গাড়িতে পেট্রলবোমা ছুড়েছে। পরে সেখান থেকে বেরিয়ে উপজেলা বাসস্ট্যান্ডে গিয়ে আরেকটি বাসে পেট্রলবোমা ছোড়ে তারা। এতে দুটি বাসই পুড়ে গেছে। কিশোরগঞ্জের পাকুন্দিয়ায় সোমবার রাতে একটি কাভার্ড ভ্যানে পেট্রলবোমা হামলা চালানো হয়েছে। এতে ভ্যানটি নিয়ন্ত্রণ হারিয়ে খাদে পড়ে যায়। চালক ও তাঁর সহকারী আগেই নেমে আসতে সক্ষম হন। এ ছাড়া ভৈরব পৌর শহরের ভৈরবপুর মহল্লায় পণ্যবাহী একটি ট্রাকে আগুন দেওয়া হয়। গাইবান্ধার পলাশবাড়ী-ঘোড়াঘাট সড়কের করতোয়াপাড়া এলাকায় গতকাল চালক ও তাঁর সহকারীকে মারধর করে একটি ট্রাক পুড়িয়ে দিয়েছে হরতাল-অবরোধকারীরা। চালক ও সহকারীর নাম-পরিচয় জানা যায়নি। খুলনা-মংলা মহাসড়কের বাগেরহাটের ফকিরহাটে সোমবার রাত একটার দিকে সিমেন্টবাহী একটি ট্রাকে ইটপাটকেল ছোড়ার পর তাতে আগুন দিয়েছে দুর্বৃত্তরা। এ সময় চালক হাবিবুর রহমান কোনোরকমে প্রাণে বেঁচে যান। পাবনা শহরে অবরোধ-হরতালের সমর্থনে গতকাল দুপুরে এক মিছিল থেকে একটি ট্রাক ও চারটি অটোরিকশা ভাঙচুর করেছেন বিএনপির নেতা-কর্মীরা। পাবনার ঈশ্বরদীতে গতকাল মিছিল বের করে তিন-চারটি ট্রাক ও পিকআপ ভ্যান ভাঙচুর করেছেন জামায়াত-শিবিরের কর্মীরা। এ সময় তাঁদের ছোড়া ঢিলে আনজু বিশ্বাস (৪০) নামে এক কাঠ ব্যবসায়ী গুরুতর আহত হন। তাঁকে রাজশাহী মেডিকেল কলেজ হাসপাতালে ভর্তি করা হয়েছে। এ ছাড়া শহরে গত রাতে ফাঁকা গুলি ছুড়ে দুর্বৃত্তরা একটি অটোরিকশায় পেট্রলবোমা হামলা চালায়। বগুড়ার এরুলিয়া এলাকায় গতকাল সকালে ডালবোঝাই একটি ট্রাকে পেট্রলবোমা ছুড়েছে দুর্বৃত্তরা। ট্রাকটি নওগাঁ থেকে বগুড়ায় আসছিল। {প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}	0
নিশানা সাধারণ মানুষ, অস্ত্র পেট্রলবোমা এবারের রাজনৈতিক সহিংসতার বৈশিষ্ট্য হচ্ছে নির্বিচারে সাধারণ মানুষের মৃত্যু। আগে সংঘাত বা সহিংসতায় মারা যেতেন রাজনৈতিক কর্মীরা। এর মধ্যে পড়ে কখনো কখনো সাধারণ মানুষ মারা যেতেন। কিন্তু এক মাসের হিসাবে দেখা যাচ্ছে, গতকাল মঙ্গলবার পর্যন্ত মারা যাওয়া ৫৮ জনের মধ্যে ৪৩ জনই নিরীহ মানুষ। এই পরিসংখ্যান এবং অতীতের তুলনামূলক চিত্র বলছে, দেশে রাজনৈতিক সহিংসতার ধরন বদলাচ্ছে। আগে হত্যাকাণ্ড ঘটত মারামারি বা গোলাগুলিতে। আর এখনকার প্রায় সব মৃত্যু হচ্ছে পেট্রলবোমায় বা নৃশংসভাবে আগুনে পুড়ে। ১৯৯৬ সাল থেকে বর্তমান সময় পর্যন্ত রাজনৈতিক সহিংসতার পরিসংখ্যান বলছে, ধীরে ধীরে রাজনৈতিক সহিংসতা ও আক্রমণের লক্ষ্য রাজনৈতিক নেতা-কর্মীদের দিক থেকে সাধারণ মানুষের দিকে ঘুরে গেছে। এ প্রসঙ্গে জানতে চাইলে সাবেক তত্ত্বাবধায়ক সরকারের উপদেষ্টা এম হাফিজউদ্দিন খান বলেন, ‘এবার যে ধরনের আন্দোলন দেখতে পাচ্ছি তা অতীতে কখনোই দেখিনি। এবারই প্রথম পেট্রলবোমার ব্যবহার হচ্ছে। আন্দোলনের নামে পেট্রলবোমা মেরে সাধারণ মানুষকে হত্যা করা হচ্ছে।’ তাঁর মতে, রাজনৈতিক দলগুলোকে বুঝতে হবে বোমা মেরে রাজনৈতিক সমস্যা থেকে উত্তরণ সম্ভব নয়। বিএনপির নেতৃত্বাধীন ২০-দলীয় জোটের টানা অবরোধ চলছে গত ৬ জানুয়ারি থেকে। কর্মসূচি চলাকালে নিহত রাজনৈতিক নেতা-কর্মী ১৫ জন। বাকি ৪৩ জন সাধারণ মানুষকে হত্যা করা হয়েছে পেট্রলবোমা ছুড়ে বা যানবাহনে আগুন দিয়ে। আর রাজনৈতিক নেতা-কর্মীরা মারা গেছেন প্রতিপক্ষের সঙ্গে সংঘর্ষে বা আইনশৃঙ্খলা রক্ষাকারী বাহিনীর গুলিতে। এর বাইরে এই সময়ে কথিত বন্দুকযুদ্ধে মারা গেছেন আটজন। বিশ্লেষণে পাওয়া যায়, নৃশংসতার মাত্রা অতীতের সব রেকর্ড ছাড়িয়ে গেছে। ১৩ জানুয়ারি রংপুরের মিঠাপুকুরে চলন্ত বাসে ছোড়া পেট্রলবোমায় পুড়ে মারা গেছেন নারী-শিশুসহ ছয়জন। প্রায় একই রকম হামলায় গতকাল ভোররাতে কুমিল্লার চৌদ্দগ্রামে চলন্ত বাসে পেট্রলবোমা হামলায় পুড়ে মারা গেছেন নারী-শিশুসহ সাতজন। সারা দেশে অবরোধের আগুনে পুড়েছেন বা পেট্রলবোমায় দগ্ধ হয়েছেন আরও শতাধিক মানুষ। এ প্রসঙ্গে জানতে চাইলে ঢাকা বিশ্ববিদ্যালয়ের সাবেক উপাচার্য অধ্যাপক এমাজউদ্দীন আহমদ প্রথম আলোকে বলেন, ‘এভাবে মৃত্যুর কারণ হচ্ছে মানুষের মধ্যে হিংসাত্মক প্রবণতা বেড়ে যাওয়া। যারা এতে অংশ নিচ্ছে বা প্রতিরোধ করার চেষ্টা করছে (অবরোধকারীরা), তাদের মধ্যে সাবধানতা বেশি। এ জন্য তারা নিহত-আহত হচ্ছে কম। কিন্তু সাধারণ মানুষকে তো বাইরে বের হতেই হয়, বাসের মধ্যে তো আর সাবধানতা নেওয়া যায় না। এ জন্য তারাই বেশি সংখ্যায় মারা যাচ্ছে।’ অধ্যাপক এমাজউদ্দীন আরও বলেন, আগে নিজেরা নিজেরাই (রাজনৈতিক কর্মী) মারামারি করত, এতে রাজনৈতিক কর্মীরা হতাহত হলেও সাধারণ মানুষের মৃত্যু কম হতো। অতীতে রাজনৈতিক সহিংসতায় কারা কীভাবে মারা গেছেন—এ বিষয়টি পর্যালোচনার জন্য বিভিন্ন সংসদ নির্বাচনের আগের কয়েক মাসের সংবাদপত্রের খবর পর্যালোচনা করেছে প্রথম আলো। এ সময়সীমা বেছে নেওয়ার কারণ হলো, বাংলাদেশে জাতীয় সংসদ নির্বাচনের বছরগুলোতেই রাজনৈতিক সহিংসতা বেশি হয়। ১৯৯৬ সালের ১৫ ফেব্রুয়ারি ষষ্ঠ ও ১২ জুন সপ্তম সংসদ নির্বাচন হয়। দেখা গেছে, ১৯৯৬ সালের ১ ফেব্রুয়ারি থেকে ১২ জুন পর্যন্ত রাজনৈতিক সহিংসতায় ৮২ জন মারা গেছেন, যাঁদের মধ্যে ৬৮ জনের বিষয়ে বিস্তারিত তথ্য রয়েছে। এই ৬৮ জনের মধ্যে বিভিন্ন দলের রাজনৈতিক নেতা-কর্মী মারা গেছেন ৩৬ জন, আর সাধারণ মানুষ মারা গেছেন ২৯ জন। অন্য তিনজন আইনশৃঙ্খলা রক্ষাকারী বাহিনীর হাতে। ২০০১ সালের ১ অক্টোবর অষ্টম সংসদ নির্বাচন হয়। নির্বাচনের আগের দুই মাস আগস্ট ও সেপ্টেম্বরের সংবাদপত্র থেকে পাওয়া পরিসংখ্যান বলছে, এই দুই মাসে রাজনৈতিক সহিংসতায় ৯৬ জন মারা গেছেন। তাঁদের ৭৭ জনই বিএনপি ও আওয়ামী লীগের নেতা-কর্মী, অন্যান্য দুজন। সাধারণ মানুষ মারা গেছেন ১৭ জন। ২০০৭ সালের জানুয়ারিতে নবম সংসদ নির্বাচনের কথা থাকলেও রাজনৈতিক সহিংসতায় তা হয়নি। ওই বছরের ১১ জানুয়ারি ক্ষমতা গ্রহণ করে সেনা-সমর্থিত তত্ত্বাবধায়ক সরকার। ২০০৬ সালের অক্টোবর থেকে ডিসেম্বরের সংবাদ পর্যালোচনা করে দেখা যায়, এই তিন মাসে ৩২ জন প্রাণ হারিয়েছেন। এঁদের মধ্যে ২৮ জন রাজনৈতিক নেতা-কর্মী ও বাকি চারজন সাধারণ মানুষ। রাজনৈতিক সহিংসতায় বেশির ভাগই মারা যান দুই পক্ষের মধ্যে সংঘর্ষে নয়তো পুলিশের গুলিতে। আর সাধারণ মানুষ মারা যান সংঘর্ষের মাঝে পড়ে। কিন্তু পেট্রলবোমা বা ককটেল হামলায় একজনও মারা যায়নি। ২০১৪ সালের ৫ জানুয়ারির ‘একতরফা’ নির্বাচনের আগে ২০১৩ সালের পুরোটা বছরই ছিল রাজনৈতিক সহিংসতার বছর। এ বছর প্রাণ হারান ৫০৭ জন, যার মধ্যে ১৯৬ জনই সাধারণ মানুষ। ২৫ নভেম্বর নির্বাচনের তফসিল ঘোষণার পর থেকে ৫ জানুয়ারির নির্বাচন পর্যন্ত বিএনপির নেতৃত্বাধীন ১৮ দলের ডাকা লাগাতার অবরোধে এই সময়ে ১২০ জন প্রাণ হারান। এঁদের মধ্যে ৭০-৮০ জনই সাধারণ মানুষ। অবরোধের আগুন, পেট্রলবোমা ও ককটেল হামলায় এঁদের মৃত্যু হয়েছে। ২২ জন মারা যান ঢাকা মেডিকেল কলেজ হাসপাতালের বার্ন ইউনিটে। এ ছাড়া পুলিশ ও বিজিবির ১৯ জন সদস্য মারা যান। এম হাফিজউদ্দিন খান বলেন, ‘আন্দোলনে আওয়ামী লীগ-বিএনপির নেতা-কর্মীরা মারা যেত, অতীতে এমনটাই দেখেছি। কিন্তু এবার বেশি মারা যাচ্ছে সাধারণ মানুষ। বোমা মেরে মানুষ মারার রাজনীতি বন্ধ করা উচিত। সে জন্য দরকার রাজনৈতিক নেতা-নেত্রীদের শুভবুদ্ধির। তাঁরা আলোচনার টেবিলে বসলেই সমস্যার সমাধান হবে।’	0
ঢাকায় সবকিছু স্বাভাবিক আবার অস্বাভাবিক বিএনপির নেতৃত্বাধীন ২০-দলীয় জোটের অবরোধ-হরতাল কর্মসূচিতে নগরবাসী নিজের প্রয়োজনে ও জীবিকার তাগিদে ঘর থেকে বের হচ্ছেন। তবে তাঁদের এই পথচলায় স্বস্তি নেই, আছে আতঙ্ক। গতকাল মঙ্গলবার সরেজমিন রাজধানীর বিভিন্ন গুরুত্বপূর্ণ স্থানের দোকানপাট ও বিপণিবিতান খোলা দেখা যায়। অফিস-আদালতেও কাজ হয়েছে। সড়কে গাড়ি স্বাভাবিকের চেয়ে কম ছিল। হরতাল-অবরোধের প্রভাব ষোলো আনাই পড়ছে শিক্ষার্থীদের ওপর। অবরোধের সময় কিছু শিক্ষাপ্রতিষ্ঠান, পরীক্ষা চললেও হরতালে তা বন্ধ থাকছে। গতকাল দুপুর থেকে বিকেল পর্যন্ত ঢাকার গুলশান, বনানী, বারিধারা, তেজগাঁও, রামপুরা, বাড্ডা, কারওয়ান বাজার, শাহবাগ, বাংলামোটর ও পল্টন এলাকা ঘুরে পরিস্থিতি খুব একটা অস্বাভাবিক মনে হয়নি। পিকেটার না থাকায় বোঝার উপায়ও ছিল না হরতাল হচ্ছে। তবে সাধারণ মানুষ, গাড়িচালকেরা বলেছেন, বাধ্য হয়ে তাঁরা রাস্তায় নেমেছেন। দেশের অবস্থা কেমন জানতে চাইলে আবদুল ওয়াহাব নামের একজন নগরবাসী বললেন, ‘সবকিছু স্বাভাবিক আবার অস্বাভাবিক। এই যে অফিস করছি, বের হচ্ছি, রাস্তায় গাড়ি চলছে কিন্তু তার পরও সব সময় আতঙ্কে থাকি। যদি একটা বোমা এসে গায়ে লাগে।’ দুই নেত্রীকে উদ্দেশ করে তিনি বলেন, ‘আমরা একটু শান্তিতে থাকতে চাই।’ গুলশান, বারিধারা ও বনানীতে প্রচুর গাড়ি চলতে দেখা যায়। এই এলাকায় বিভিন্ন পরিবহনের বাস ও টেম্পো চলতে দেখা গেছে। তবে স্বাভাবিক সময়ের তুলনায় গাড়ি চলাচল কম থাকায় মূল সড়কে রিকশা চলতে দেখা গেছে। প্রতিটি সিগন্যালে পাঁচ-ছয় মিনিট করে দাঁড়াতে হচ্ছে। পুরান ঢাকার জীবনযাত্রাও গতকাল ছিল অনেকটাই স্বাভাবিক। সকাল সাড়ে নয়টায় গুলিস্তান থেকে সদরঘাট এলাকায় কোনোরকম বাধা-বিপত্তি ছাড়াই যানবাহন চলেছে। বেলা সাড়ে ১১টার দিকে যানবাহনের সংখ্যা বেড়ে যানজট তৈরি হয়। ওই এলাকার প্রায় সব দোকানপাটও খোলা ছিল। গুলিস্তানে কথা হয় মুরগি বিক্রেতা তরুণ আমিরুল ইসলামের সঙ্গে। তিনি জানান, কাপ্তানবাজার থেকে এনে তিনি ঢাকার বিভিন্ন রেস্তোরাঁয় মুরগি বিক্রি করেন। হরতাল-অবরোধে কী অবস্থা চানতে চাইলে বলেন, ‘বিক্রি কম। কিন্তু ঘর থেকে তো প্রতিদিনই বের হতে হয়। ঘরে ফেরার পর স্বস্তির নিঃশ্বাস ফেলি।’ গুলশান ১ নম্বর গোলচত্বরে গিয়ে কথা হয় দায়িত্ব পালনরত পুলিশ কনস্টেবল আসাদের সঙ্গে। প্রথম আলোকে তিনি জানালেন, এই এলাকায় চোরাগোপ্তা হামলা হয়নি। তবে অন্য সময়ের তুলনায় গাড়ি চলাচল কিছুটা কম। গুলশান ১ ও ২-এর দুটি সিটি করপোরেশন মার্কেটের (ডিসিসি) কয়েকজন ব্যবসায়ীর সঙ্গে কথা হয়। তাঁরা জানান, মার্কেট প্রতিদিনই খোলা থাকে। তবে বিক্রি কমে গেছে। কেননা এখানকার ক্রেতারা গাড়ি নিয়ে আসেন। কিন্তু হরতাল-অবরোধে একান্ত বাধ্য না হলে গাড়ি বের করে মার্কেটে আসতে চান না কেউ। মহাখালী থেকে গুলশান হয়ে কারওয়ান বাজার, শাহবাগ, পুরানা পল্টন—যেখানেই যাওয়া গেছে সেখানেই পরিবহন ও যাত্রীদের চলাচল চোখে পড়ল। তবে স্বাভাবিক বা রাজনৈতিক কর্মসূচিহীন দিনগুলোর চেয়ে রাস্তায় মানুষের উপস্থিতি কম দেখা গেল। বিশেষ করে নারী ও শিশুদের চলাচল ছিল কম। শিক্ষাপ্রতিষ্ঠানগুলো বন্ধ থাকায় সেখানেও শিক্ষার্থী ও অভিভাবকদের জটলা দেখা যায়নি। মহাখালীর ওয়্যারলেস গেটের সামনে বাসের জন্য অপেক্ষারত যাত্রী নাজিয়া রহমান বললেন, সিএনজিতে চলতে ভয় লাগে। আগুন দিলে বের হতে পারব কি না সন্দেহ। এ জন্য বাসে করে যাই। এতে ভয় কিছুটা কম লাগে। কুড়িল বিশ্বরোড থেকে মালিবাগ মোড় পর্যন্ত সড়কে আবার গাড়ির সংখ্যা কম ছিল। তবে গণপরিবহন, রিকশা ও সিএনজি চলাচল অনেকটাই স্বাভাবিক। নতুন বাজারে দায়িত্ব পালনরত পুলিশের উপপরিদর্শক (এসআই) শামসুর রহমান বললেন, বাড্ডা এলাকায় বিভিন্ন সময়ে বেশ কিছু গাড়ি পোড়ানো হয়েছে। এবার অবশ্য সেই সমস্যা নেই। তার পরও মানুষের মধ্যে ভয় কাজ করে। এ জন্য গাড়ি চলাচল কিছুটা কম আছে। তবে এই সড়কের বেশির ভাগ স্থানেই আইনশৃঙ্খলা রক্ষাকারী বাহিনীকে অবস্থান নিতে ও টহল দিতে দেখা গেছে। কুড়িল থেকে ছেড়ে আসা অনাবিল পরিবহনের চালক রফিক মিনা বললেন, বাস চালাতে ভয় লাগে। এ জন্য পাশের জানালা আটকে রাখি। তিনি বলেন, কোথাও একটু বেশি সময় দাঁড়াতে নিজেরও ভয় লাগে, যাত্রীরাও চিল্লাপাল্লা করে। বাংলামোটর মোড় থেকে শাহবাগ, মৎস্য ভবন, প্রেসক্লাব, পল্টন, মতিঝিল হয়ে আবার গুলিস্তান। গাড়ি চলছে, হরতাল বলে মূল সড়কে চলছে রিকশাও। বিএনপি-জামায়াত জোটের হরতাল চলছে। কিন্তু এসব এলাকার কোথাও বিএনপি-জামায়াত জোটের একজন নেতা-কর্মীকেও চোখে পড়ল না। এমনকি খোদ বিএনপি কার্যালয় কিংবা তার আশপাশেও কোনো কর্মীকে দেখা যায়নি।	0
কর ফাঁকির মামলায় খালাসের বিরুদ্ধে আপিলের অনুমতি আয়কর ফাঁকির মামলায় বসুন্ধরার চেয়ারম্যান আহমেদ আকবর সোবহানসহ ছয় ব্যক্তির খালাসের রায়ের বিরুদ্ধে আপিল করার অনুমতি পেয়েছে রাষ্ট্রপক্ষ। একই সঙ্গে এই ছয় ব্যক্তিকে তিন সপ্তাহের মধ্যে বিচারিক আদালতে আত্মসমর্পণ করতে নির্দেশ দেওয়া হয়েছে। গতকাল মঙ্গলবার প্রধান বিচারপতি সুরেন্দ্র কুমার সিনহার নেতৃত্বে গঠিত আপিল বিভাগের চার সদস্যের বেঞ্চ রাষ্ট্রপক্ষের করা লিভ টু আপিল (আপিলের অনুমতি চেয়ে আবেদন) মঞ্জুর করে এ আদেশ দেন। আদালতে রাষ্ট্রপক্ষে ছিলেন অ্যাটর্নি জেনারেল মাহবুবে আলম ও অতিরিক্ত অ্যাটর্নি জেনারেল মো. মোমতাজ উদ্দিন ফকির। বসুন্ধরার পক্ষে ছিলেন আইনজীবী রোকনউদ্দিন মাহমুদ ও আহসানুল করিম। মোমতাজ উদ্দিন ফকির প্রথম আলোকে বলেন, আয়কর ফাঁকির ওই মামলায় বসুন্ধরা ইন্ডাস্ট্রিয়াল কমপ্লেক্স লিমিটেড কোম্পানি এবং চেয়ারম্যানসহ ছয় ব্যক্তিকে খালাস দিয়ে হাইকোর্টের দেওয়া রায়ের বিরুদ্ধে রাষ্ট্রপক্ষের করা দুটি লিভ টু আপিল মঞ্জুর করেছেন আপিল বিভাগ। আইনজীবী আহসানুল করিম প্রথম আলোকে বলেন, আদেশের অনুলিপি পাওয়ার তিন সপ্তাহের মধ্যে ওই ছয় ব্যক্তিকে আত্মসমর্পণ করতে বলা হয়েছে। ছয় ব্যক্তি হলেন বসুন্ধরা ইন্ডাস্ট্রিয়াল কমপ্লেক্স লিমিটেডের চেয়ারম্যান আহমেদ আকবর সোবহান, তাঁর ছেলে ও ব্যবস্থাপনা পরিচালক সায়েম সোবহান, আহমেদ আকবর সোবহানের স্ত্রী ও পরিচালক আফরোজা বেগম, ছেলে ও পরিচালক সাদাত সোবহান ও সাফায়েত সোবহান এবং অডিটকারী প্রতিষ্ঠান কুদ্দুস অ্যান্ড কোম্পানির স্বত্বাধিকারী এম এম কুদ্দুস। ২০০৭ সালের ২৫ জুলাই জাতীয় রাজস্ব বোর্ডের (এনবিআর) উপ-কর কমিশনার কবির উদ্দিন মোল্লা বাদী হয়ে প্রতিষ্ঠান ও সাত ব্যক্তিকে আসামি করে মামলাটি করেন। আইনজীবী সূত্র জানায়, মামলায় ২০০৪-০৫ আয়কর বর্ষে ৫ কোটি ৮৪ লাখ ৭২ হাজার ১০৯ টাকা, ২০০৫-০৬ করবর্ষে ৭ কোটি ৭২ লাখ ১৯ হাজার ৮০৩ টাকা এবং ২০০৬-০৭ করবর্ষে ৮ কোটি ৪৮ লাখ ১৫ হাজার ৭৪৬ টাকা আয়ের তথ্য রিটার্নে দাখিল না করা এবং এই টাকার প্রযোজ্য কর হিসেবে আট কোটি ২৬ লাখ ৯০ হাজার ৩৮৩ টাকা কর ফাঁকির অভিযোগ করা হয়। মামলায় বসুন্ধরা ইন্ডাস্ট্রিয়াল কমপ্লেক্স লিমিটেডকে এক নম্বর আসামি করা হয়। অডিট ফার্মকে দুই ধরনের দুটি প্রতিবেদন দিয়ে আয়কর ফাঁকি দিতে সহযোগিতা করার দায়ে আসামি করা হয়। আইনজীবী সূত্র জানায়, ২০০৭ সালের ৩০ সেপ্টেম্বর বিচারিক আদালতের রায়ে প্রতিষ্ঠানকে দুই ধারায় তিন ও পাঁচ বছরের কারাদণ্ড দেওয়া হয়। দণ্ড একত্রে চলবে বলে বলা হয়। রায়ে বলা হয়, কোম্পানির পরিচালনা পরিষদের সদস্য হিসেবে প্রতিষ্ঠানের চেয়ারম্যান আহমেদ আকবর সোবহান, ব্যবস্থাপনা পরিচালক সায়েম সোবহান এবং তিন পরিচালক আফরোজা বেগম, সাদাত সোবহান, সাফায়েত সোবহানকে দণ্ড ভোগ করতে হবে। একই সঙ্গে তাঁদের ৮ কোটি ৩০ লাখ টাকা জরিমানা, অনাদায়ে আরও এক বছরের কারাদণ্ড দেওয়া হয়। বসুন্ধরা ইন্ডাস্ট্রিয়াল কমপ্লেক্স লিমিটেডের ২২ কোটি ৫ লাখ ৭ হাজার টাকা বাজেয়াপ্তের আদেশ দেওয়া হয়। সহযোগিতা করার দায়ে অডিট ফার্মের স্বত্বাধিকারী এম এম কুদ্দুসকে তিন বছরের কারাদণ্ড দেওয়া হয়। ওই রায়ের বিরুদ্ধে ২০১১ সালে আহমেদ আকবর সোবহান আপিল করেন। শুনানি শেষে ২০১১ সালের ২০ জুন হাইকোর্ট রায় দেন। রায়ে ছয়জনের সাজা বাতিল করে আসামিদের খালাস দেওয়া হয়। এর বিরুদ্ধে রাষ্ট্রপক্ষ দুটি লিভ টু আপিল করে।	0
বিদেশ যাওয়া হলো না ওঁদের কক্সবাজারের চকরিয়ার প্রহরচাঁদা গ্রামের বাসিন্দা তাঁরা ছয়জন। দারিদ্র্য ঘোচাতে বিদেশে যাওয়ার জন্য ঢাকায় আসছিলেন। কিন্তু পথে কুমিল্লার চৌদ্দগ্রামে বাসে পেট্রলবোমা হামলায় পুড়ে কয়লা হয়ে গেলেন দুজন। অপর একজন ঢাকা মেডিকেল কলেজ হাসপাতালের বার্ন ইউনিটে জীবন-মৃত্যুর সন্ধিক্ষণে। চৌদ্দগ্রামের মিয়া বাজারে গত সোমবার গভীর রাতে আইকন পরিবহনের বাসে পেট্রলবোমা হামলায় দগ্ধ হয়ে নিহত সাতজনের মধ্যে কক্সবাজারের এই দুজন মো. ইউসুফ ও আবু তাহেরও আছেন। ইউসুফের ভাই মো. হানিফের শরীরের ৭ শতাংশ পুড়েছে। ৮০ শতাংশ পুড়ে যাওয়া রাশিদুল আছেন জীবন-মৃত্যুর সন্ধিক্ষণে। বার্ন ইউনিটে ভর্তি করা হয়েছে ওই বাসের যাত্রী ফারুক, জিলকদ, আরিফ ও শফিকুলকেও। গতকাল মঙ্গলবার রাতে বার্ন ইউনিটের চিকিৎসকেরা প্রথম আলোকে বলেন, রাশিদুলের গোটা শরীর পুড়ে গেছে। তাঁর অবস্থা খুবই আশঙ্কাজনক। বার্ন ইউনিটের নিবিড় পরিচর্যা কেন্দ্রের বাইরে রাশিদুলের ফুফাতো ভাই মো. জকরিয়া উদ্ভ্রান্তের মতো এ-মাথা ও-মাথা ছোটাছুটি করছিলেন। এক স্বজনকে বারবার জিজ্ঞেস করছিলেন রাশিদুল বাঁচবেন কি না। তিনি জানান, রাশিদুল ঢাকা শহরে কখনো আসেননি। প্রহরচাঁদায় চাষবাস করে স্ত্রী, দুই সন্তান ও মাকে নিয়ে কোনো রকমে চলছিল সংসার। বাধ্য হয়ে বাহরাইন যাওয়ার সিদ্ধান্ত নিয়েছিলেন। পুড়ে প্রায় অঙ্গার হয়ে গেছেন ১৮ বছরের শফিকুল। ১৩ বছর বয়স থেকে কক্সবাজারে খই বিক্রি করে ছোট তিন ভাইবোনের লেখাপড়ার খরচ চালান তিনি। ফিরছিলেন নারায়ণগঞ্জের সোনারগাঁয়ের বাড়িতে। সকালে ছেলের খবর পেয়েই বাবা আলাউদ্দিন ছুটে আসেন বার্ন ইউনিটে। স্বজনদের জড়িয়ে ধরে সে কী আহাজারি। অবজারভেশন রুম থেকে ব্যান্ডেজে মোড়া, কয়লা হয়ে যাওয়া ছেলেকে যখন অস্ত্রোপচার কক্ষে নিয়ে যাওয়া হচ্ছিল, আলাউদ্দিন তখন কাঁদতে কাঁদতে মাটিতে পড়ে গেছেন। চিৎকার করে বলছিলেন, ‘আমার ছ্যারাটা জ্বইলা গ্যাছে।’ নিখোঁজ ভাইকে খুঁজে ফিরে আসার পথে দগ্ধ হয়েছেন আরিফ শিকদার। রাগ করে বাড়ি ছেড়ে চলে যাওয়া ভাই সজীব শিকদার কক্সবাজার থেকে সপ্তাহ খানেক আগে ফোন করে জানান, ট্রলারে করে বিদেশ চলে যাবেন। পরদিনই ট্রলারডুবির খবর পান। ভাইয়েরও কোনো খোঁজ দিতে পারেননি কেউ। তাই ভাইয়ের খোঁজে ফরিদপুরের ভাঙ্গা থেকে কক্সবাজারে গিয়েছিলেন। ভাইকে পাননি। বাবা-মায়ের চোখ ফাঁকি দিয়ে কক্সবাজার গিয়েছিলেন মানিকগঞ্জের সিঙ্গাইরের ফারুক ও জিলকদ। ফারুকের হাত দুটি পুড়েছে। জিলকদের শরীরের ২০ শতাংশ দগ্ধ হয়েছে। জিলকদের বাবা জহিরুল ইসলাম কথা বলতে চাইছিলেন না কারও সঙ্গে। তাঁর প্রশ্ন, পোড়া সন্তানের সামনে বসে একজন বাবা কত বলতে পারেন? জাতীয় বার্ন ও প্লাস্টিক সার্জারি ইউনিটের আবাসিক সার্জন পার্থ শংকর পাল জানান, গতকাল পর্যন্ত বার্ন ইউনিটে চিকিৎসা নিয়েছেন ১১১ জন। এই মুহূর্তে ভর্তি আছেন ৬১ জন। নিবিড় পরিচর্যা কেন্দ্র আর এইচডিইউতে আছেন ১৫ জন।	0
‘ওরা কাকে বাবা ডাকবে?’ ‘আমার ছেলে-মেয়েদের কী বলে বুঝ দেব? ওরা কাকে বাবা ডাকবে?’ কাঁদতে কাঁদতে এ প্রশ্ন করছিলেন কোহিনূর আক্তার। কুমিল্লার চৌদ্দগ্রামে বাসে পেট্রলবোমায় দগ্ধ হয়ে মারা গেছেন তাঁর স্বামী মো. ওয়াসিম। গত সোমবার রাতে কুমিল্লার চৌদ্দগ্রামে কক্সবাজার থেকে ঢাকাগামী আইকন পরিবহনের যাত্রীবাহী একটি বাসে দুর্বৃত্তরা পেট্রলবোমা নিক্ষেপ করে। এতে ঘটনাস্থলে নিহত সাত ব্যক্তির মধ্যে মো. ওয়াসিম একজন। গতকাল মঙ্গলবার সন্ধ্যায় কুমিল্লা মেডিকেল কলেজ হাসপাতাল মর্গের সামনে আহাজারি করছিলেন কোহিনূর। মর্গে তখন শুয়ে আছেন প্রাণহীন ওয়াসিম। কোহিনূর বলছিলেন, ‘গত বৃহস্পতিবার রাতে ওয়াসিম কক্সবাজারে গিয়েছিল। সোমবার বাসে ওঠার আগেও আমার সঙ্গে কথা হয়েছিল।’ মৃতদেহ নেওয়ার জন্য মর্গের সামনে অপেক্ষা করছিলেন ওয়াসিমের মামা মো. সোহরাব, স্বজন ইসকান্দর মিয়া, সাইফুল ইসলাম, দোকানের কর্মচারী রাসেল মল্লিক। লাশ নিয়ে সরাসরি শরীয়তপুরে চলে যাবেন, জানালেন তাঁরা। স্বজনেরা জানান, ঢাকার গুলিস্তানের সাইড মার্কেটের কাপ্তানবাজার কমপ্লেক্সে ‘ওয়াসিম বার্ডস সেল’ নামে ওয়াসিমের একটি পাখির দোকান আছে। পরিবার নিয়ে রাজধানীর মালিবাগ চৌধুরীপাড়া মাটির মসজিদ এলাকার একটি বাসায় ভাড়া থাকতেন তিনি। ওয়াসিম-কোহিনূর দম্পতির দুই মেয়ে ও এক ছেলে। বড় মেয়ে সুহাদা আক্তার কেয়া খিলগাঁও স্কুল অ্যান্ড কলেজ থেকে এবার ব্যবসায় শিক্ষা শাখায় এসএসসি পরীক্ষার্থী। ছোট মেয়ে সুমাইয়া আক্তার ওই স্কুলের চতুর্থ শ্রেণির শিক্ষার্থী। একমাত্র ছেলে মো. জুনাইদের বয়স সাড়ে তিন বছর। ওয়াসিমের গ্রামের বাড়ি শরীয়তপুর জেলার গোসাইরহাট উপজেলার দক্ষিণ গজারিয়া গ্রামে।	0
নিরাপদে ফিরতেই রাতের বাসে চড়েন মা–ছেলে হরতাল-অবরোধের মধ্যে দিনের বেলায় সহিংসতার শিকার হতে পারেন—এই আশঙ্কায় সহিংসতা এড়াতে দুই ছেলেকে নিতে রাতের বাসে চেপেছিলেন গৃহবধূ আসমা আক্তার। এর পরও পারলেন না নিরাপদে গন্তব্যে পৌঁছাতে। দুর্বৃত্তদের ছোড়া পেট্রলবোমায় দগ্ধ হয়ে নিহত হয়েছেন আসমা আক্তার ও তাঁর ছোট ছেলে শান্ত মিয়া (১৩)। দগ্ধ হয়েছে বড় ছেলে মুন্না মিয়াও। গত সোমবার রাতে কুমিল্লার চৌদ্দগ্রামে পেট্রলবোমা হামলার শিকার বাসটির যাত্রী ছিলেন আসমা ও তাঁর ছেলেরা। সোমবার রাত ১২টায় দুই ছেলেকে নিয়ে শ্বশুরবাড়ি নোয়াখালী থেকে ঢাকার উদ্দেশে বাসে রওনা দিয়েছিলেন আসমা আক্তার। উদ্দেশ্য ছিল, ঢাকা থেকে তাঁরা নরসিংদীর পলাশ উপজেলায় নিজ বাড়িতে যাবেন। গৃহবধূ আসমা আক্তারের স্বামী মানিক মিয়া ব্যবসায়ী। তাঁদের ছোট ছেলে শান্ত মিয়া পলাশ পাইলট উচ্চবিদ্যালয়ের অষ্টম শ্রেণির ছাত্র ছিল। আর বড় ছেলে মুন্না মিয়া একই স্কুলে নবম শ্রেণিতে পড়ে। আসমার ছোট বোন হোসনা আক্তার প্রথম আলোকে বলেন, ‘মূলত নিরাপদে বাড়ি ফিরতেই রাতে রওনা হয়েছিলেন আপা। তাঁর ধারণা ছিল, রাতের বেলা কোনো সমস্যা হবে না। কিন্তু সেই রাতই তাঁর জন্য কালরাত হলো। বোন আর ভাগিনাকে পুড়ে মরতে হলো।’	0
‘আমার বাবাকে ফিিরয়ে দাও’ ‘আমার বাবা ডাকমু ক্যারে (কাকে)। আমার বাবাকে ফিরিয়ে দাও।’ বাড়ির উঠানে গড়াগড়ি দিয়ে চিৎকার করে কাঁদতে কাঁদতে কথাগুলো বলছিল ছয় বছর বয়সী আবুবকর সিদ্দিক মাহিন। তার বাবা নূর হোসেন (৩০) সোমবার রাতে ঢাকা-বরিশাল মহাসড়কের গৌরনদী উপজেলার সুন্দরদী এলাকায় দুর্বৃত্তদের ছোড়া পেট্রলবোমায় দগ্ধ হয়ে মারা যান। পটুয়াখালীর বাউফল উপজেলার কালাইয়া ইউনিয়নের তিন নম্বর ওয়ার্ডের কালাইয়া গ্রামে ট্রাকচালক নূর হোসেনের বাড়ি। তাঁর স্ত্রী মেরিনা আখতার (২৭) নয় মাসের অন্তঃসত্ত্বা। তিন বছরের মেয়ে নুরতাজ ও মাহিনকে নিয়ে তাঁদের অভাবের সংসার। গতকাল কালাইয়া গ্রামে নূর হোসেনের বাড়িতে গিয়ে দেখা যায়, স্বামীর মৃত্যুর খবরে বিমর্ষ স্ত্রী মেরিনা। মেয়ে নুরতাজকে জড়িয়ে ধরে নির্বাক তাকিয়ে আছেন। অন্য স্বজনদের আহাজারিতে ভারী হয়ে আছে বাড়ির পরিবেশ। গত রোববার রাতে নূর হোসেনের চাচাতো ভাই আবুল কালাম সিকদার মারা যান। অবরোধ ও হরতালের কারণে সোমবার দিনের বেলায় তিনি আসতে পারেননি। সোমবার সন্ধ্যায় স্ত্রীকে মুঠোফোনে বলেন, ‘হরতাল-অবরোধের কারণে কালাম ভাইর লাশ দেখতে পারি নাই। মঙ্গলবার সকালে আইসা কবর জিয়ারত করমু।’ ভাইয়ের পরিবারকে সমবেদনা জানাতে সোমবার রাতে মামাতো ভাই আবু জাফরসহ বাড়ির উদ্দেশে ট্রাক নিয়েই রওনা হন। কিন্তু পথে রাত সোয়া ১২টার দিকে গৌরনদী উপজেলার সুন্দরদী এলাকায় দুর্বৃত্তদের ছোড়া পেট্রলবোমায় দগ্ধ হয়ে ঘটনাস্থলেই দুজনের মৃত্যু হয়। মঙ্গলবার সকালে পরিবারের কাছে তাঁর মৃত্যুর খবর পৌঁছায়। নূর হোসেন ঠিকই বাড়ি ফিরেছেন। তবে লাশ হয়ে। মঙ্গলবার সন্ধ্যায় বাড়িতে তাঁর লাশ পৌঁছায়। নূর হোসেনের চাচাতো ভাই ক্ষুব্ধ বাবুল হোসেনের আকুতি, ‘দুই দলের গদির লোভে আমার ভাই নূর হোসেনের প্রাণ দিতে হলো। আমরা গরিব মানুষ। সমঝতায় আইয়া আপনারা আমাগোরে বাঁচান।’	0
সাত দিনের মধ্যেই নাশকতা বন্ধ হবে সাত দিনের মধ্যেই নাশকতা ও চোরাগোপ্তা হামলা বন্ধ করা হবে বলে জানিয়েছেন ঢাকা মহানগর পুলিশের (ডিএমপি) কমিশনার আছাদুজ্জামান মিয়া। গতকাল মঙ্গলবার দুপুরে ডিএমপি সদর দপ্তরে বাংলাদেশ ক্রাইম রিপোর্টার্স অ্যাসোসিয়েশনের (ক্র্যাব) নতুন কমিটির সঙ্গে পরিচিতি সভার পর তিনি এসব কথা বলেন। এর আগে গত রোববার ডিএমপি কমিশনার বলেছিলেন, চলমান নাশকতার মধ্যেও ঢাকা শহরের পরিস্থিতি স্বাভাবিক রয়েছে। ডিএমপি কমিশনার গতকাল বলেন, পুলিশের চলমান অভিযানের মুখে ঢাকায় প্রকাশ্য নাশকতা থেমে গেছে। পরিস্থিতি এখন অনেকটাই স্বাভাবিক। এখন যাত্রীবেশে বাসে উঠে আগুন ধরিয়ে নেমে যাচ্ছে কিছু দুর্বৃত্ত। এরা সাধারণ মানুষের ওপর চোরাগোপ্তা হামলা চালাচ্ছে। তবে সেগুলো বিচ্ছিন্ন ঘটনা। আগামী সাত দিনের মধ্যে ঢাকা থেকে এসব নাশকতা ও চোরাগোপ্তা হামলা থামানো হবে। পুলিশ সেভাবেই দায়িত্ব পালন করছে। তিনি বলেন, কারা এই নাশকতা ও চোরাগোপ্তা হামলার নির্দেশ দিচ্ছে, তা সবাই জানেন। রাজধানীর প্রতিটি থানায় নাশকতাকারীদের অর্থ ও হুকুমদাতাদের তালিকা আছে। অভিযান চলবে। পুলিশ জনতাকে সঙ্গে নিয়ে তাদের প্রতিরোধ করছে। ইতিমধ্যে জনতা নাশকতাকারীদের ধরে পুলিশের হাতে তুলে দিচ্ছে।	0
কোকোর জন্য শুক্রবার দোয়া প্রয়াত আরাফাত রহমান কোকোর আত্মার মাগফিরাত কামনায় আগামী শুক্রবার দোয়া ও মিলাদ মাহফিলের কর্মসূচি দিয়েছে বিএনপি। এদিন জুমার নামাজের পর সারা দেশে মসজিদে দোয়া করার জন্য দলের নেতা-কর্মী এবং দেশবাসীর প্রতি আহ্বান জানিয়েছে দলটি। গতকাল মঙ্গলবার রাতে বিএনপির চেয়ারপারসনের মিডিয়া উইংয়ের সদস্য শাইরুল কবির প্রথম আলোকে এ কর্মসূচির কথা জানান। তবে দলের পক্ষ থেকে গতকাল পর্যন্ত এ বিষয়ে কোনো বিবৃতি দেওয়া হয়নি। সাবেক রাষ্ট্রপতি জিয়াউর রহমান ও বিএনপির চেয়ারপারসন খালেদা জিয়ার ছোট ছেলে আরাফাত রহমান গত ২৪ জানুয়ারি মালয়েশিয়ার রাজধানী কুয়ালালামপুরে হৃদ্রোগে আক্রান্ত হয়ে মারা যান। ২৭ জানুয়ারি তাঁর মরদেহ দেশে এনে রাজধানীর বনানীর সিটি করপোরেশনের কবরস্থানে দাফন করা হয়। এর এক সপ্তাহের মাথায় গত সোমবার দুপুরে আরাফাত রহমানের স্ত্রী শর্মিলা রহমান তাঁর দুই মেয়ে নিয়ে মালয়েশিয়ায় ফিরে গেছেন। খালেদার কার্যালয়ে প্রবেশে বাধা: আগের দিনের মতো গতকাল মঙ্গলবারও গুলশানে খালেদা জিয়ার রাজনৈতিক কার্যালয়ের প্রবেশের ক্ষেত্রে কড়াকড়ি অব্যাহত রেখেছে পুলিশ। গতকাল ওই কার্যালয়ে কাউকে ঢুকতে দেওয়া হয়নি বলে জানা গেছে। এদিকে গতকাল সন্ধ্যা সোয়া ছয়টার দিকে ২০-দলীয় জোটের শরিক বাংলাদেশ কল্যাণ পার্টির চেয়ারম্যান মেজর জেনারেল (অব.) সৈয়দ মুহাম্মদ ইবরাহিম এই কার্যালয়ের ফটকের সামনে গাড়ি থেকে নামার পর পর গোয়েন্দা পুলিশ (ডিবি) তাঁকে ঘিরে ধরে। তিনি কার্যালয়ের দিকে এগোতে থাকলে পুলিশের একজন কর্মকর্তা তাঁর গতিরোধ করেন এবং ভেতরে যাওয়ার কারণ জানতে চান। এ সময় সৈয়দ ইবরাহিম বিএনপির চেয়ারপারসনের সঙ্গে দেখা করার কথা বললে ওই কর্মকর্তা বলেন, খালেদা জিয়ার সঙ্গে দেখা করার অনুমতি নেই। তিনি সৈয়দ ইবরাহিমকে ফিরে যেতে বলেন। প্রত্যক্ষদর্শীরা জানান, পুলিশি ঘেরাওয়ের মধ্যে সৈয়দ ইবরাহিম কার্যালয়ের ফটকের সামনে প্রায় ১০ মিনিট অপেক্ষা করেন। এরপর তিনি নিজের গাড়িতে করে আবার ফিরে যান।	0
দিনে ভয় রাতে আতঙ্ক মঙ্গলবার দুপুর সোয়া ১২টা! সিলেট নগরের টিলাগড় এলাকার চৌরাস্তায় তামাবিলমুখী সড়কের বাঁ দিকে একটি টেম্পোতে বসে কর্তব্যরত দুই পুলিশ মুঠোফোনে অনবরত কথা বলছেন। আশপাশে টেম্পো, সিএনজি ও অটোরিকশার জটলা। নির্দিষ্ট গন্তব্যের নাম উল্লেখ করে চালক-সহকারীরা ক্রমেই হাঁক দিচ্ছেন। দোকানপাটে কেনাকাটা চলছে। সড়কজুড়ে পথচারীদের ভিড়। ২০ মিনিট চৌরাস্তায় দাঁড়িয়ে হরতাল-অবরোধের কোনো প্রভাবই চোখে পড়ল না। সাড়ে ১২টার দিকে টিলাগড় থেকে আধা কিলোমিটার দূরের বালুচর পয়েন্টে গিয়ে পরিস্থিতি অনেকটাই থমথমে দেখা গেছে। এখানে দোকানপাট খোলা থাকলেও মানুষের উপস্থিতি খুবই কম। নাম প্রকাশে অনিচ্ছুক এক ব্যবসায়ী জানান, বালুচর এলাকায় বিএনপি-জামায়াত কর্মী-সমর্থকদের আধিক্য বেশি থাকায় মানুষ আতঙ্কে ঘর থেকে খুব কমই বের হচ্ছে। তবে প্রচুর পুলিশ থাকায় গতকাল দুপুর পর্যন্ত এ এলাকায় কোনো অঘটন ঘটেনি। ১২টা ৪২ মিনিটে পূর্ব শাহি ঈদগাহ এলাকায় হুট করেই মানুষের দৌড়াদৌড়ি শুরু হয়। ব্যবসায়ীরা আতঙ্কে দোকানের দরজা বন্ধ করে দিচ্ছেন। ঘটনা কী—জানতে চাইলে কারও কাছ থেকেই সদুত্তর পাওয়া গেল না। সবার ভাষ্য, কাছেই কোথাও পেট্রলবোমা ফাটানো হয়েছে। এ ভয়েই যানবাহন চালকেরা দ্রুতগতিতে গাড়ি চালিয়ে স্থান ত্যাগ করছেন। মিনিট পাঁচেকের মধ্যে শব্দের উৎস সন্ধান করতে গিয়ে দেখা গেল, সামান্য দূরে গাড়ির একটি চাকা পাংচার হয়ে বিকট শব্দ হয়েছে। আর এটিকে পেট্রলবোমা ভেবে সবাই প্রাণভয়ে ছুটছে। পূর্ব শাহি ঈদগাহ এলাকার ভ্রাম্যমাণ আচার বিক্রেতা খায়রুল মিয়া জানান, সকাল আটটার দিকে এ এলাকায় ছাত্রদলের একটি মিছিল বের হয়েছিল। সেখান থেকে আম্বরখানা-টিলাগড় সড়ক অবরোধ করে টায়ারে আগুন জ্বালিয়ে বিক্ষোভ করছিলেন নেতা-কর্মীরা। হুট করে শব্দ হলেই স্থানীয়রা আতঙ্কে ভুগছে। দিনে ভয় আর রাতে আতঙ্ক নিয়ে মানুষ চলাফেরা করছে বলে মন্তব্য করলেন খায়রুল। বেলা একটায় নগরের ব্যস্ততম আম্বরখানা মোড়ে গিয়ে দেখা গেল, অধিকাংশ দোকানপাটই বন্ধ রয়েছে। যেসব ব্যবসায়ীরা দোকান খুলে রেখেছেন, তাঁদের দোকানের শাটার আাধখোলা। সবার মধ্যে ভয় আর আতঙ্ক। দুপুরের দিকে প্রতিদিনই এ মোড়ে যানজট লেগে থাকত। গতকালের হরতালে যান চলাচল করলেও তা ছিল তুলনামূলক কম। আম্বরখানা মোড়ে কর্তব্যরত তিনজন পুলিশ খোশ মেজাজে গল্প করছিলেন, আর একজন মুঠোফোনে কথা বলছিলেন। পুলিশের রিকুইজিশন করা টেম্পোর চালক সিটে হেলান দিয়ে ঘুমাচ্ছিলেন। কনস্টেবল রেজাউল করিম জানান, তাঁরা পাঁচজন ভোর চারটা থেকে আম্বরখানা মোড়ে দায়িত্ব পালন করছেন। দুইটা পর্যন্ত আম্বরখানা এলাকায় সহিংসতার কোনো ঘটনা ঘটেনি। রাত নয়টা পর্যন্ত তাঁরা ওই এলাকায় দায়িত্ব পালন করবেন। আম্বরখানা থেকে চৌহাট্টা এলাকার দূরত্ব আধা কিলোমিটারের মতো। এ দূরত্বের মধ্যে সড়কের দুই পাশে অন্তত কয়েক শ দোকান রয়েছে। ওষুধ বিক্রির দোকানগুলো ছাড়া এ সড়কের অধিকাংশ দোকানই বন্ধ। সড়কের পাশে অবস্থিত বিপণিবিতানগুলো তালাবদ্ধ দেখা গেল। পিকেটারদের ঝটিকা আক্রমণ ঠেকাতে ব্যাংকগুলোর দরজাও অর্ধেক বন্ধ করে রাখা হয়েছে। বেলা পৌনে দুইটার দিকে চৌহাট্টা এলাকায় কথা হয় স্থানীয় ব্যবসায়ী আজমত উল্লাহর সঙ্গে। তিনি জানান, বেলা ১১টার দিকে চৌহাট্টা এলাকার সিলেট কেন্দ্রীয় শহীদ মিনারের সামনে হরতাল-অবরোধ ও নৈরাজ্য সৃষ্টির প্রতিবাদে মানববন্ধন কর্মসূচি পালন করেছে বাংলাদেশ মুক্তিযোদ্ধা সংসদ সিলেট জেলা ইউনিট কমান্ড। এর বাইরে এ এলাকায় আর কোনো কর্মসূচি তিনি পালন হতে দেখেননি। চৌহাট্টা থেকে জিন্দাবাজার হয়ে দক্ষিণ দিক বরাবর সামান্য একটু এগোনোর পরই নগরের সবচেয়ে ব্যস্ত এলাকা বন্দরবাজার। সেখানে গিয়ে হরতালের কোনো চিহ্নই পাওয়া গেল না। বেলা আড়াইটার দিকে প্রচণ্ড যানজট সামলাতে হিমশিম খাচ্ছিলেন কর্তব্যরত ট্রাফিক পুলিশ। বন্দরবাজার এলাকার সদ্য ভেঙে ফেলা মহানগর হকার্স শেডের সামনেই জসিম উদ্দিনের বই ও পত্রিকার দোকান। তিনি বলেন, ‘দিনে মনের মধ্যে কিছুটা ভয় ছাড়া তেমন কুনু সমস্যা হয় না। সন্ধ্যার পর পুরা এলাকা নিরাই (সুনশান) অই যায়! সন্ধ্যা সাতটা-আটটা বাজলে পুরা বন্দরবাজার এলাকা চুপচাপ আর নিস্তব্ধ অই পড়ে। তখন আতঙ্কে ব্যবসায়ীরা দোকানপাট বন্ধ করি বাসায় চলি যায়! অথচ রাত একটা-দেড়টা পর্যন্তও এই বন্দরবাজারে বিকিকিনি চলত।’	0
রংপুর নগর ছিল শান্ত অবরোধ-হরতালে গতকাল মঙ্গলবার রংপুর নগর ছিল শান্ত। জীবিকার তাগিদে শঙ্কা নিয়েও চলাচল করেছে সাধারণ মানুষ। ব্যবসায়ীরা দরজা অর্ধেক খোলা রেখে চালু রেখেছেন ব্যবসা। আন্তজেলা ও ঢাকাগামী বাস স্বাভাবিকভাবে চলাচল করেছে। সরেজমিনে দেখা যায়, জেলা পরিষদ সুপার মার্কেট, মিনি সুপার মার্কেটসহ বড় বড় পাঁচটি বিপণিবিতান বন্ধ। তবে নগরের সিটি বাজারের সামনে থেকে শাপলা মোড় পর্যন্ত আড়াই কিলোমিটারের প্রধান সড়কের দুই পাশের ব্যবসাপ্রতিষ্ঠান আংশিক খোলা। ব্যবসার প্রধান কেন্দ্র বেতপট্টি এলাকায় ব্যবসাপ্রতিষ্ঠানের একটি করে দরজা, আবার কোনোটির অর্ধেক দরজা খোলা ছিল। বেতপট্টির ব্যবসায়ীরা জানালেন, একটি করে দরজা অথবা অর্ধেক দরজা খুলেও ব্যবসা করা হয়েছে। এ ছাড়া সিটি বাজার পুরোদমে খোলা ছিল। সব সরকারি-বেসরকারি অফিস, ব্যাংক-বিমা খোলা ছিল। লেনদেনও হয়েছে স্বাভাবিক। নাম প্রকাশ না করার শর্তে সোনালী ব্যাংক প্রধান শাখার একজন কর্মকর্তা বলেন, লেনদেনে কোনো অসুবিধা হয়নি। তবে স্বাভাবিক দিনের চেয়ে লেনদেনের পরিমাণ কমে গেছে। দুপুরে নগরের রংপুর-দিনাজপুর মহাসড়কের মেডিকেল মোড়ে সারিবদ্ধ হয়ে ২০টি বাস দাঁড়িয়ে থাকতে দেখা যায়। এর মধ্যে আধা ঘণ্টার মধ্যে দিনাজপুর, ঠাকুরগাঁও, পঞ্চগড়, নীলফামারী জেলায় কয়েকটি যাত্রীবাহী বাস ছেড়ে যায়। তবে এসব বাসে যাত্রী তুলনামূলক কম দেখা গেছে। ঠাকুরগাঁওয়ের বাস ছেড়ে যাওয়ার মুহূর্তে যাত্রী একরাম হোসেন বলেন, ‘অফিস ছুটি নিয়ে এসেছিলাম। বুধবার যোগদান করতে হবে। তাই ছুটে যাচ্ছি।’ বিকেল সাড়ে তিনটার দিকে নগরের রংপুর-ঢাকা মহাসড়কের মডার্ন মোড়ে ঢাকাগামী ও বগুড়া, রাজশাহী, পাবনা, গাইবান্ধা যাওয়ার জন্য ১৫টি যাত্রীবাহী বাস দাঁড়িয়ে থাকতে দেখা যায়। এসব বাসে যাত্রীও উঠছে। এ সময় নিরাপত্তায় নিয়োজিত র্যাপিড অ্যাকশন ব্যাটালিয়নের (র্যাব) ও বর্ডার গার্ড বাংলাদেশের (বিজিবি) টহল গাড়ি দেখতে পাওয়া যায়। এর আগে বেলা ১১টা থেকে বেলা দুইটা পর্যন্ত ঢাকাসহ আন্তজেলার ১৫টি যাত্রীবাহী বাস ও পণ্যবাহী ট্রাক সেখান থেকে ছেড়ে গেছে বলে জানা যায়। বগুড়া যাওয়ার জন্য বাসে উঠছেন এমন একজন যাত্রী আলী হোসেন বলেন, ‘রাতে ঝুঁকি এড়াতে দিনেই যাচ্ছি। এর পরও শঙ্কা রয়েছে।’ রংপুর থেকে ঢাকা যাওয়ার পথে কেন্দ্রীয় বাস টার্মিনাল এলাকায় আলুবোঝাই ট্রাকচালক ইলিয়াছ আলী বলেন, ‘কী আর করব। সংসার চলে না। বাধ্য হয়ে ট্রাক চালাতে হচ্ছে।’ নগরের প্রধান সড়ক সিটি করপোরেশনের সামনে, জাহাজ কোম্পানি মোড়, কাচারি বাজারের আদালতপাড়া, সাতমাথা মোড়, পার্কের মোড়, বাস টার্মিনাল, শাপলা মোড়সহ পুরো শহরে অটোরিকশার চলাচল স্বাভাবিক ছিল। এসব স্থানে যানজটেরও সৃষ্টি হয়। তবে নগরের কামারপাড়া-ঢাকা বাসস্ট্যান্ডের সব কাউন্টার বন্ধ থাকতে দেখা যায়।	0
অবরোধের চেয়ে হরতালে আতঙ্ক বেশি অবরোধে দোকানপাট খোলা এবং দূরপাল্লার বাস চলাচল করলেও হরতালে দেখা যায় ভিন্ন চিত্র। যান চলাচল মোটামুটি স্বাভাবিক থাকলেও হরতালে দোকানপাট, পরিবহন ও বাণিজ্যিক প্রতিষ্ঠানগুলোর অধিকাংশ বন্ধ থাকছে। মানুষের মধ্যে ভর করছে অজানা আতঙ্ক। গতকাল মঙ্গলবার খুলনার দৌলতপুর থেকে শিববাড়ী, সোনাডাঙ্গা বাসস্ট্যান্ড, শেরেবাংলা রোড, স্টেশন রোড, ডাকবাংলো মোড়, ক্লে রোড, লোয়ার যশোর রোড, খান এ সবুর রোড, কে ডি ঘোষ রোড, সিমেন্ট্রি রোডসহ নগরের প্রধান প্রধান অঞ্চল ঘুরে এমন চিত্রই দেখা গেছে। সরেজমিনে দেখা যায়, নগরে রিকশা ও ইজিবাইক চলছে। অন্য দিনের তুলনায় মানুষের ভিড় কম। জলিল মার্কেট, খলিল চেম্বার, আখতার চেম্বারের মতো বিপণিবিতান যেগুলো অবরোধের সময় খোলা থাকত সেগুলো বন্ধ। এ সময় বন্ধ থাকা বিপণিবিতানগুলোর নাম টুকতে টুকতে একজন তরুণ পাশে এসে দাঁড়ান। তাঁর সঙ্গে আলাপে জানা গেল, গত সোমবার তাঁর কাপড়ের দোকানে একটি ককটেলের বিস্ফোরণ ঘটেছে। সেই থেকে আতঙ্কে আছেন, কখন জানি আবার বড় কোনো দুর্ঘটনা ঘটে। জানুয়ারির ৬ তারিখ থেকে শুরু হওয়া অবরোধ কর্মসূচিতে খুলনায় তেমন কোনো সহিংসতার ঘটনা ঘটেনি। পরিস্থিতি বদলে যায় গত বৃহস্পতিবার লাগাতার হরতালের ঘোষণাটি আসার পর। সেদিন রাতেই শহরের কয়েকটি জায়গায় ককটেল বিস্ফোরণ ঘটে। পরে কয়েক দিনে খুলনা রেঞ্জ পুলিশের উপমহাপরিদর্শকের বাসার সামনে ও পুলিশ সুপারের কার্যালয়েও ককটেল বিস্ফোরণ ঘটায় দুর্বৃত্তরা। এ ছাড়া একটি ট্রাকে আগুন দেওয়ার চেষ্টা এবং দুটিতে ককটেল নিক্ষেপ করা হয়। এর আগে খুলনায় বিএনপিসহ ২০-দলীয় জোটের মিছিল ও সমাবেশ ছিল নিয়মিত ঘটনা। তবে বৃহস্পতিবারের পর থেকে তাঁরা এখন পর্যন্ত কোনো সমাবেশ কিংবা মিছিল করতে পারেনি। একই সঙ্গে বৃহস্পতিবার রাত থেকেই শহরে বিজিবি ও পুলিশের টহল বেড়েছে। মোড়ে মোড়ে তল্লাশি এবং জিজ্ঞাসাবাদের জন্যও দাঁড় করানো হচ্ছে অনেককে। এ ছাড়া গত বৃহস্পতিবার থেকে কে ডি ঘোষ রোডে খুলনা মহানগর বিএনপির কার্যালয়ের সামনে কেউ দাঁড়াতে পারছেন না।	0
নাশকতার আশঙ্কায় স্থবির নাগরিক জীবন গত এক মাস ধরে চলছে অবরোধ। সেই সঙ্গে রয়েছে হরতাল। নাশকতার আশঙ্কায় বরিশাল মহানগরের স্বাভাবিক জীবনযাত্রা স্থবির হয়ে পড়েছে। লোকসানের মুখে পড়েছে ব্যবসা। বিপাকে পড়েছেন ব্যবসায়ী ও শ্রমিকেরা। হরতাল-অবরোধে মহানগরের দোকানপাট খোলা রয়েছে। স্কুল-কলেজ, অফিস-আদালত খোলা থাকলেও উপস্থিতি কম। যানবাহন চলাচল করলেও যাত্রী কম। সাধারণ মানুষের মধ্যে বিরাজ করছে হতাশা ও ক্ষোভ। নগরের সিঅ্যান্ডবি সড়কের বাসিন্দা নূর মোহাম্মদ অভিযোগ করে বলেন, ‘সাধারণ মানুষের কষ্ট বোঝে না রাজনৈতিক দলগুলো। তারা গদিতে থাকা এবং না থাকার লড়াইয়ে মেতে উঠেছে। পেট্রলবোমার ভয়ে বাসে ওঠা যাচ্ছে না। বাজারে পণ্যের দাম চড়া। কোথায় যাবে মানুষ?’ সরেজমিনে নগর ঘুরে সাধারণ মানুষ, ব্যবসায়ী, বাস মালিক সমিতি ও শ্রমিকদের দুর্ভোগের চিত্র দেখা গেছে। কাজ না থাকায় শ্রমিকেরা অলস সময় কাটাচ্ছেন। গতকাল মঙ্গলবার নগরের হাতেম আলী কলেজ চৌমাথা এবং সিঅ্যান্ডবি সড়কে ইজিবাইক ও রিকশা চলতে দেখা গেছে। তবে কোনো যাত্রীবাহী বাস চলতে দেখা যায়নি। সড়কের দুই পাশে দোকানপাট খোলা রয়েছে। ব্যবসায়ীরা বসে আছেন। ক্রেতা খুবই কম। নবগ্রাম সড়কের ব্যবসায়ী রেজাউল করিম বলেন, ‘ব্যবসা হইবে ক্যামনে, এক মাস ধইর্যা মাল আনতে পারি নাই। ট্রাকে আগুন দেওয়ার ভয়ে ঢাকার মালিকেরা মাল পাঠাইতে সাহস পায় না। আমাগো দায়িত্বে আনতে কয়। আমরাও সাহস পাই না। তাই বেচাকেনা নাই।’ নিউ সার্কুলার রোডের বাসিন্দা মহসিন সরদার বলেন, যানবাহন, দোকানপাট খোলা থাকলেও ভয়ে মেয়েকে স্কুলে পাঠাননি তিনি। বেলা একটায় নগরের নথুল্লাবাদ কেন্দ্রীয় বাস টার্মিনালে গিয়ে পুরো টার্মিনাল ফাঁকা দেখা যায়। অভ্যন্তরীণ রুট স্বরূপকাঠি এবং বানারীপাড়ার উদ্দেশ্যে বাস ছাড়ার প্রস্তুতি নিচ্ছেন পরিবহন কর্তৃপক্ষ। তবে বাসে যাত্রী ছিল চার-পাঁচজন। কেন্দ্রীয় বাস টার্মিনাল থেকে দূরপাল্লার রুটে চলাচলকারী দ্রুতি পরিবহান, সুরভী পরিবহন, সাউদিয়া পরিবহনসহ অধিকাংশ কাউন্টার বন্ধ ছিল। যেগুলো খোলা ছিল, সেগুলোর সামনেও যাত্রী নেই। সাকুরা পরিবহনের আশরাফুজ্জামান জানান, দুপুর একটায় একটি গাড়ি ঢাকায় যাওয়ার কথা ছিল, কিন্তু কোনো যাত্রী নেই। রাতে পুলিশি পাহারায় গাড়ি চলে। গাড়ি না চললে শ্রমিকের মজুরি নেই। পরিবহন না চলায় সবচেয়ে বেশি সমস্যার মধ্যে পড়েছেন শ্রমিকেরা। লিলিমা পরিবহনের সুপারভাইজার খোকন হাওলাদার বলেন, ‘গাড়ি পুড়লে সেটা কেনা যায়, কিন্তু মানুষ মারা গেলে তাকে ফিরিয়ে দেবে কে? সে কারণে গাড়ি চালানো যাচ্ছে না। কাজ বন্ধ থাকায় ঋণ করে চলতে হচ্ছে।’ চালকের সহকারী সুমন হাওলাদার বলেন, গাড়ি চলার ওপর নির্ভর করে তাঁদের সংসার চলে। গাড়ি বন্ধ থাকায় সংসার চালানো দায় হয়ে পড়েছে। দুপুর আড়াইটায় বরিশাল বহুমুখী কাঁচামালের পাইকারি বাজার সিটি মার্কেটে গিয়ে জানা যায়, অবরোধ-হরতালে ট্রাক ভাড়া দুই থেকে তিনগুণ দিতে হচ্ছে। যার প্রভাব পড়ছে খুচরা বাজারে। বরিশাল কাঁচামাল ব্যবসায়ী সমিতির সাধারণ সম্পাদক গণেশ দত্ত বলেন, এক ট্রাক মাল আনতে খরচ হতো ২৮ থেকে ৩০ হাজার টাকা। বর্তমানে ৬৫ থেকে ৭০ হাজার টাকা দিয়ে মাল আনতে হচ্ছে। ফলে খুচরা বাজারে পণ্যের দাম বেড়ে গেছে। বিকেলে বরিশাল নৌবন্দরে গিয়েও ফাঁকা দেখা গেছে পন্টুন ও লঞ্চ। বাংলাদেশ নৌপরিবহন কর্তৃপক্ষ (বিআইডব্লিউটিএ) বরিশালের নৌ নিরাপত্তা এবং ট্রফিক বিভাগের উপপরিচালক আবুল বাসার মজুমদার বলেন, লঞ্চের যাত্রী কমে গেছে। কেবিনে কিছু যাত্রী থাকলেও পুরো তৃতীয় শ্রেণি খালি পড়ে থাকে।	0
কর্মচাঞ্চল্যের মাঝেও আতঙ্ক টানা অবরোধ যেন গা-সওয়া হয়ে গেছে চট্টগ্রামের খেটে খাওয়া লোকজনের। হরতাল আর অবরোধ কোনো কিছুতেই দমাতে পারছে না তাঁদের। পেটের তাগিদে সকালে বের হন। কেউ রিকশার প্যাডেল ঘোরান, কেউ ধরেন গাড়ির স্টিয়ারিং। কেউ যাচ্ছেন কারখানায়। তবে এই কর্মচাঞ্চল্যের মধ্যেও অজানা আতঙ্ক যেন ভর করেছে তাঁদের ওপর। গতকাল মঙ্গলবার অবরোধের ২৯তম দিনে চট্টগ্রাম নগরের পরিস্থিতি ছিল মোটামুটি স্বাভাবিক। সড়কগুলোতে গণপরিবহন মোটামুটি চলেছে। যানজট ও জনজট দুটিই ছিল নগরের ব্যস্ততম মোড়গুলোতে। গতকাল বেলা পৌনে ১১টা। নগরের চেরাগী পাহাড় মোড়। সিএনজিচালিত অটোরিকশা সারি সারি দাঁড়িয়ে আছে মোড়ে। যাত্রীরা ভাড়া নিয়ে চালকের সঙ্গে দর-কষাকষি করছিলেন। সেই মোড় দিয়ে থেমে থেমে যাচ্ছিল ট্রাক, বাস ও টেম্পো। দু-একটি ব্যক্তিগত গাড়িকেও মোড়টি অতিক্রম করতে দেখা গেছে। চেরাগী পাহাড়ের মোড়ে সিএনজিচালিত অটোরিকশার চালক হাবিবুর রহমানের সঙ্গে কথা হয় এই প্রতিবেদকের। কুমিল্লার মুরাদনগর উপজেলার বাসিন্দা তিনি। ১১ বছর ধরে অটোরিকশা চালাচ্ছেন চট্টগ্রামে। তিনি প্রথম আলোকে বলেন, ‘অবরোধ ডাকার প্রথম সপ্তাহ পর্যন্ত অনিয়মিতভাবে গাড়ি চালিয়েছি। কিন্তু সংসার খরচে টানাটানি শুরু হয়ে যায়। এখন আর ভয় করি না। শহর থেকে দূরের উপজেলাতেও ভাড়া নিয়ে যাচ্ছি। কপালে যা আছে তা ঠেকানোর সাধ্য আমার নেই।’ বেলা সাড়ে ১১টা। নগরের মুরাদপুর এলাকায় গাড়ির যানজট দেখা গেছে। কালুরঘাট শিল্পকারখানার ট্রাক ও কাভার্ড ভ্যান এবং বাস ও ছোট গাড়ি চলাচল করছিল ওই পথে। তখন মোড়ের একদিকে চলছিল আওয়ামী লীগের হরতালবিরোধী সমাবেশ। দুপুর সাড়ে ১২টা। নগরের তিনপুলের মাথা। সেখানে সিটি বাস, সবজিভর্তি মিনি ট্রাক এবং ছোট যানের কারণে অসহনীয় জট লেগে যায়। হরতাল এবং অবরোধ কর্মসূচি খেটে খাওয়া লোকজনকে দমাতে পারেনি। তিনপুলের মাথায় সবজিভর্তি ট্রাক নিয়ে অপেক্ষা করছিলেন সাহাব উদ্দিন। সীতাকুণ্ড থেকে টমেটো ও শিম নিয়ে রিয়াজউদ্দিন কাঁচাবাজারে যাচ্ছিলেন তিনি। তিনি বলেন, ‘অবরোধের প্রথম ৮-১০ দিন রাতের দিকে সবজি নিয়ে শহরে রওনা হতাম। কিন্তু অবরোধ-হরতাল তো আর উঠবে বলে মনে হয় না। পেটের তাগিদে গাড়ি চালাই। এভাবে আর কত দিন? তাই অবরোধ-হরতাল গা-সওয়া হয়ে গেছে। কোনো কিছু আর ভয় লাগে না।’ বেলা দেড়টা। নগরের নিউমার্কেট মোড়। সেখানেও যানজট। তবে ভাসমান হকাররা পসরা নিয়ে বসেছিলেন। ক্রেতা কম। নিউমার্কেটের পাশে ফুটপাতের হকার আবদুর রউফ বলেন, ‘আমাদের বেচাবিক্রি এক-তৃতীয়াংশে নেমে এসেছে। এতে সংসার চালানো কঠিন। এভাবে চললে ব্যবসা গুটিয়ে ফেলতে হবে।’ বেলা সোয়া তিনটা। চট্টগ্রাম নগর বিএনপির কার্যালয় লাগোয়া কাজীর দেউড়ি মোড়। রাইডার, টেম্পো, সিএনজিচালিত অটোরিকশা ও ছোট গাড়ির জট দেখা গেছে সেখানে। কাজীর দেউড়ি মোড়ে যাত্রীর অপেক্ষায় ছিলেন ব্যাটারিচালিত রিকশাচালক এরশাদুল ইসলাম। তিনি বলেন, ‘হরতাল-অবরোধের কারণে যাত্রী সামান্য কমেছে। আয় কিছুটা কমে গেছে। আর যখন-তখন ককটেল ফুটছে। কিন্তু কী করব? পেটের দায়ে জীবনের নিরাপত্তা-ঝুঁকি নিয়ে বের হতে হচ্ছে।’ বেলা তিনটার দিকে আদালত ভবনের মূল ফটকে নগরের লালদীঘির পাড়ে দেখা গেছে সিএনজিচালিত অটোরিকশা, গণপরিবহনসহ রিকশার যানজট। লালদীঘির পাড়ে বাংলাদেশ ব্যাংকের সামনে দাঁড়িয়ে থাকা কয়েকজন লোককে আজ বুধবার আবার হরতাল দিচ্ছে কি না, তা নিয়ে একে অপরকে জিজ্ঞেস করতে দেখা গেছে। এ সময় জটলা বেঁধে যায়। হরতাল ও নাশকতা নিয়ে তাঁদের মধ্যে ছিল উৎকণ্ঠার ছাপ। কয়েকজন আইনজীবীকেও আদালত ভবনের মূল ফটকে হরতালের মেয়াদ বাড়ানো নিয়ে আলোচনা করতে দেখা গেছে। এদিকে নগরের প্রবেশপথ অলংকার, অক্সিজেন ও নতুন সেতু এলাকায় সীমিতভাবে গণপরিবহন চলাচল করতে দেখা গেছে। সেতু এলাকা থেকে কক্সবাজার ও বান্দরবানগামী বিলাসবহুল বাস যাত্রীবোঝাই করে ছাড়তে দেখা গেছে। তবে শীতাতপনিয়ন্ত্রিত বাস চলাচল বন্ধ ছিল। কদমতলী বাস টার্মিনাল থেকে কুমিল্লা ও নোয়াখালীর উদ্দেশে গতকাল দিনের বেলায় কোনো বাস ছেড়ে যায়নি। অলংকার মোড় থেকে ফেনী, কুমিল্লা ও ঢাকার উদ্দেশে লোকাল বাস ও পণ্যবোঝাই ট্রাক ছেড়ে গেছে।	0
জীবিকার তাগিদে ঘরের বাইরে বেলা সাড়ে ১১টা। রাজশাহী নগরের কুমারপাড়ার মোড়। মহানগর আওয়ামী লীগের কার্যালয়ের সামনে একটি বেঞ্চে বসে আছেন তিন পুলিশ সদস্য। সামনের রাস্তায় অটোরিকশার ভিড়। রাস্তার ওপারে প্রায় ১০টি দোকানঘর। এর মধ্যে তিনটি বাদে সব কটিই খোলা। দুটি সেলুনে কোনো চেয়ার খালি নেই। পাশে একটি কনফেকশনারিতেও ক্রেতাদের ভিড়। কুমারপাড়া থেকে সাহেব বাজার জিরো পয়েন্টে যেতে রাস্তার দক্ষিণ পাশের বিভিন্ন কোম্পানির বিক্রয়কেন্দ্রগুলোতে ব্যবসায়ীদের দেখা গেল দোকানের শার্টার খুলে বেচাকেনা করছেন। টানা অবরোধ-হরতালে মানুষের মধ্যে আতঙ্ক বিরাজ করলেও জীবিকার প্রয়োজনে তাঁরা ঠিকই ঘরের বাইরে বেরিয়েছেন। ব্যবসায়ীরা করেছেন বেচাকেনা। গতকাল মঙ্গলবার রাজশাহী নগরের চিত্র ছিল মোটামুটি এমনই। দুপুর ১২টায় সাহেব বাজার জিরো পয়েন্টে দেখা যায়, রাস্তার উত্তর পাশের একটি দোকান বাদে বাকি সব দোকানই খোলা। দক্ষিণ পাশে ইলেকট্রনিকস সামগ্রীর দোকানও খোলা পাওয়া যায়। পশ্চিম পাশে ফুলের দোকানে ছিল আগের মতোই ভিড়। আরডিএ মার্কেটের প্রধান ফটক দেখা গেছে বন্ধ। তবে পকেট গেট ছিল খোলা। বন্ধ ফটকের সঙ্গে পাঞ্জাবি ঝুলিয়ে একজন বিক্রেতা ভ্রাম্যমাণ দোকান চালাচ্ছেন। মার্কেটের সামনের রাস্তার দুই পাশের দোকানও খোলা, প্রায় সবগুলোই। দুপুরে সাড়ে ১২টার দিকে সোনাদিঘির মোড়ে গিয়ে বইয়ের দোকানগুলো প্রায় সবই বন্ধ পাওয়া যায়। তবে পুরোনো বইয়ের দোকানগুলো ছিল খোলা। লোকনাথ স্কুলের পূর্ব পাশের দোকানগুলোও খোলা দেখা যায়। বেলা পৌনে একটায় ভেড়িপাড়ার মোড়ে পানের দোকান থেকে শুরু করে ছোট-বড় সব দোকানই খোলা পাওয়া যায়। রাস্তায় অটোরিকশার চলাচলও ছিল স্বাভাবিক। বেলা দুইটায় লক্ষ্মীপুর মোড় অন্য দিনের মতোই স্বাভাবিক ছিল। রাস্তার উত্তর পাশের ওষুধের দোকানের সামনে একটি ট্রাক থেকে মাল নামানো হচ্ছিল। তবে ট্রাকের সামনে ছিল জরুরি ওষুধ সরবরাহের লাল ব্যানার টাঙানো। এ সময় একজন নারী কোলে অসুস্থ শিশু নিয়ে অটোরিকশার ভিড় এড়াতে একরকম দৌড়ে রাস্তা পার হচ্ছিলেন। সঙ্গে ছিলেন আরও তিন নারী। বেলা আড়াইটায় রাজশাহী মেডিকেল কলেজ হাসপাতালের সামনের রাস্তায় অন্যদিনের মতোই স্বাভাবিক ভিড় দেখা যায়। লাশটানা গাড়িগুলো ছিল রাস্তার ওপর সার করে দাঁড়ানো। ফুটপাত দখল করে চলছে ক্ষুদ্র ব্যবসায়ীদের কেনাবেচা। বেলা তিনটায় সাহেব বাজারে এসে দেখা যায়, এসএস টাওয়ারের কলাপসিবল গেট অল্প করে খোলা। সেখানে একজন নিরাপত্তাকর্মী দাঁড়িয়ে আছেন। শুধু ক্রেতারা ভেতরে যেতে পারছেন। রাস্তার দক্ষিণ পাশে একটি জুতা কোম্পানির বিক্রয় কেন্দ্রের মাঝখানের দরজাও খোলা পাওয়া গেছে। সেই দরজা ধরে একজন কর্মচারী দাঁড়িয়ে আছেন। এর ভেতর দিয়েই ক্রেতারা যাওয়া-আসা করছেন। আরডিএ মার্কেটের বাইরের সব প্রধান ফটক বন্ধ ছিল। তবে পকেট গেট ছিল খোলা। মার্কেটের ভেতরে সব দোকানেরই এক শার্টার তোলা। এভাবেই বেচাকেনা চলছে। বেলা সাড়ে তিনটার দিকে সোনাদিঘির মোড়ের সব বইয়ের দোকানই খোলা পাওয়া যায়। ভুবনমোহন পার্কের পাশে স্যান্ডেলের বাজারও খোলা পাওয়া যায় পুরোটা। পার্শ্ববর্তী সমবায় মার্কেটের প্রধান ফটক খোলা ছিল। তবে দোকানগুলোর এক পাশের শার্টার বন্ধ ছিল। ভেতরে চলছিল বেচাকেনা। সন্ধ্যা সাড়ে ছয়টায় রাজশাহীর শিরোইল বাস টার্মিনাল থেকে কয়েকটি গাড়ি ঢাকার উদ্দেশে ছেড়ে যায়। তবে যাত্রী ছিল যথেষ্ট কম। সন্ধ্যা ছয়টা ৫০ মিনিট। রাজশাহী নিউমার্কেট পুরোটাই খোলা। তবে ক্রেতার ভিড় স্বাভাবিক অবস্থার চেয়ে ছিল একটু কম।	0
প্রতীকী ধর্মঘট কাল সহিংস রাজনীতি ও দমন নীতি বন্ধের দাবিতে আগামীকাল বৃহস্পতিবার সকাল ১০টা থেকে সোয়া ১০টা পর্যন্ত সব দোকানপাট ও ব্যবসাপ্রতিষ্ঠান বন্ধ রেখে প্রতীকী ধর্মঘট পালনের সিদ্ধান্ত নিয়েছে চিটাগাং মেট্রোপলিটন শপ ওনার্স অ্যাসোসিয়েশন। ওই সময় চট্টগ্রাম নগরের জিইসি মোড় এলাকায় মানববন্ধন করবেন ব্যবসায়ীরা। গতকাল মঙ্গলবার সকালে অ্যাসোসিয়েশনের কার্যালয়ে অনুষ্ঠিত উপদেষ্টা ও কার্যনির্বাহী পরিষদের জরুরি সভায় এ সিদ্ধান্ত নেওয়া হয়। অ্যাসোসিয়েশনের সংবাদ বিজ্ঞপ্তিতে জানানো হয়, চলমান রাজনৈতিক সংকটের কারণে ব্যবসায়ীরা গভীরভাবে উদ্বিগ্ন। দেশ ও দেশের অর্থনীতি ধ্বংস বন্ধ করতে সরকারি ও বিরোধী দলকে আলোচনায় বসতে হবে। 	0
পাহারা দেবে... এসএসসি পরীক্ষা কেন্দ্র পাহারা দেওয়ার ঘোষণা দিয়েছে সিলেট মহানগর ছাত্রলীগ। পরীক্ষা চলাকালীন কেন্দ্রের আশপাশে যাতে ২০ দলীয় জোটের নেতা-কর্মীরা কোনো ধরনের নাশকতা সৃষ্টি করতে না পারে সে জন্য ছাত্রলীগ পালা করে পাহারা দেবে বলে ঘোষণা দিয়েছেন মহানগর ছাত্রলীগের সভাপতি রাহাত তরফদার। গত সোমবার নগরের চালিবন্দরে ইব্রাহিম স্মৃতি সংসদে যুক্তরাষ্ট্রপ্রবাসী এক যুবলীগ নেতার সংবর্ধনা অনুষ্ঠানে তিনি এ ঘোষণা দেন। এ বিষয়ে রাহাত বলেন, শিক্ষার্থীরা যাতে নির্বিঘ্নে পরীক্ষা কেন্দ্রে যেতে পারে সে জন্যই পাহারার উদ্যোগ নেওয়া হবে। 	0
জরিমানা চট্টগ্রামে ভ্রাম্যমাণ আদালতের পৃথক দুটি অভিযানে গতকাল মঙ্গলবার দুটি ফিলিং স্টেশনের ব্যবস্থাপককে জরিমানা করা হয়। নাশকতামূলক কাজে পেট্রলসহ দাহ্য পদার্থের অবাধ ব্যবহার রোধ করতে এ অভিযান পরিচালনা করা হয়। জেলা প্রশাসন জানায়, অনুমোদন ছাড়া ফিলিং স্টেশন চালানোর অভিযোগে হাটহাজারী উপজেলার বড়দিঘীর পাড় এলাকায় অবস্থিত ইসমাইল ফিলিং স্টেশনটি সিলগালা করে দেওয়া হয়। ফিলিং স্টেশনটির ব্যবস্থাপককে এক মাসের কারাদণ্ড দেওয়া হয়। একই অভিযোগে পৃথক অভিযানে নগরের বন্দর থানা এলাকার সৈকত ফিলিং স্টেশনের ব্যবস্থাপককে দুই মাসের বিনাশ্রম কারাদণ্ড ও পাঁচ হাজার টাকা জরিমানা করা হয়। 	0
জাতিসংঘ তদন্ত দলপ্রধানের পদত্যাগ গত বছরের জুলাইয়ে ফিলিস্তিনের গাজায় ইসরায়েলি হামলার সময়কার যুদ্ধাপরাধের অভিযোগ তদন্তে গঠিত জাতিসংঘ দলের প্রধান উইলিয়াম শাবাস পদত্যাগ করেছেন। ফিলিস্তিনি সংগঠন প্যালেস্টিনিয়ান লিবারেশন অরগানাইজেশনের (পিএলও) হয়ে পরামর্শকের কাজ করায় তাঁর বিরুদ্ধে ইসরায়েলের পক্ষপাতিত্বের অভিযোগ তুলেছিল। খবর গার্ডিয়ানের। গাজায় যুদ্ধাপরাধের অভিযোগ তদন্তে জাতিসংঘের মানবাধিকার পরিষদের প্রধান গত বছরের আগস্ট মাসে তিন সদস্যের এক তদন্ত দলের প্রধান নিয়োগ করে উইলিয়াম শাবাসকে। কমিশনের কাছে গত সোমবার লেখা এক চিঠিতে উইলিয়াম শাবাস বলেছিলেন, পিএলওর সঙ্গে তাঁর অতীতে কাজ করার বিষয়টি যাতে প্রতিবেদন তৈরি ও এর ফলাফলের ওপর প্রভাব ফেলতে না পারে, সে জন্য তিনি তাৎক্ষণিকভাবে পদত্যাগ করতে চান। আগামী মার্চে এই তদন্ত প্রতিবেদন প্রকাশ হওয়ার কথা রয়েছে। চিঠিতে শাবাস বলেন, ফিলিস্তিনিদের পক্ষে মানবাধিকার রক্ষার ওই কাজের জন্য দৃশ্যত তিনি বিদ্বেষপূর্ণ আক্রমণের বড় লক্ষ্যবস্তুতে পরিণত হয়েছেন। তিনি এতে লেখেন, ‘পিএলওকে আমি যে আইনি মতামত দিয়েছিলাম, তা আরও অনেক সরকার ও সংগঠনকে দেওয়া মতামতের চেয়ে আলাদা কিছু নয়।’ শাবাস জানান, পিএলওর হয়ে তাঁর কাজ করার কারণে মানবাধিকার পরিষদ এ বিষয়ে মতামত জানতে জাতিসংঘ সদর দপ্তরের দ্বারস্থ হয়েছে। তিনি বলেন, ‘আমি মনে করি, তদন্ত কমিশন প্রধানকে যখন অপসারণের কথা বিবেচনা করা হচ্ছে, এমন অবস্থায় কাজ চালিয়ে যাওয়া কঠিন।’ কমিশন তথ্যপ্রমাণ সংগ্রহের কাজ প্রায় শেষ করে প্রতিবেদন লেখা শুরু করেছে বলে জানান কানাডার শিক্ষাবিদ উইলিয়াম শাবাস। শাবাসের নিয়োগকে হামাস স্বাগত জানিয়েছিল। তবে ইসরায়েল এবং এর বর্তমান নেতাদের প্রতি তাঁর তীব্র সমালোচনার জন্য দেশটি এ নিয়োগের সমালোচনা করে আসছে। যুক্তরাষ্ট্রের ইহুদি সংগঠনগুলোও এই নিয়োগের তীব্র সমালোচনা করেছে।	0
পাকিস্তান সরকারের আশ্বাস সন্ত্রাসবাদ রুখতে প্রদেশগুলো বিপুল সহায়তা পাবে সন্ত্রাসবাদ রুখতে প্রদেশগুলোকে তাদের ‘প্রত্যাশার চেয়েও বেশি’ সহায়তা দেওয়ার ঘোষণা দিয়েছে পাকিস্তান সরকার। সিন্ধু প্রদেশে শিয়া মুসলমানদের মসজিদে বোমা হামলায় অন্তত ৬১ জন নিহতের ঘটনায় মিত্র ও বিরোধী উভয় পক্ষের সমালোচনার মুখে গত সোমবার এ ঘোষণা দিল সরকার। খবর ডনের। পাকিস্তানের পার্লামেন্ট জাতীয় পরিষদের (এনএ) সোমবার শুরু হওয়া অধিবেশনের প্রথম দিনের আলোচ্য বিষয় ছিল গত মাসের জ্বালানি তেলের সংকট। তবে সিন্ধুর শিকারপুর জেলায় শিয়া মসজিদে (ইমামবাড়া) গত শুক্রবারের রক্তক্ষয়ী জঙ্গি হামলা নিয়ে আলোচনা করতে নির্ধারিত বিষয়টি স্থগিত রাখা হয়। আলোচনায় অংশ নিয়ে বিরোধীদল পাকিস্তান পিপলস পার্টির (পিপিপি) নেতা খুরশিদ আহমেদ শাহসহ বিশেষ করে সিন্ধু প্রদেশের অনেক আইনপ্রণেতা ওই বোমা হামলা নিয়ে সরকারকে তুলাধোনা করেন। বিশেষ করে হামলার ঘটনার দিন প্রধানমন্ত্রী নওয়াজ শরিফ করাচি শহরে থাকলেও ঘটনাস্থলে না যাওয়ায় তাঁর কড়া সমালোচনা করা হয়। তবে পাকিস্তান সরকারের উপজাতি অধ্যুষিত এলাকাগুলোর দায়িত্বপ্রাপ্ত মন্ত্রী আবদুল কাদির বালুচ সরকারি দলের পক্ষে বক্তব্য শুরু করার পর ওই সমালোচনাগুলো পাশ কাটিয়ে যাওয়ার চেষ্টা করেন। সন্ত্রাসবাদকে ‘পাকিস্তানের এক নম্বর সমস্যা’ হিসেবে উল্লেখ করে তিনি আশ্বস্ত করে বলেন, প্রদেশগুলো সন্ত্রাসবাদের বিরুদ্ধে লড়াই করতে জনবল বা তহবিল ঘাটতির মুখে পড়বে না। অবশ্য এই সহায়তার ধরন বা পরিমাণ কেমন হবে, তা সুনির্দিষ্টভাবে উল্লেখ করেননি তিনি। মন্ত্রী আবদুল কাদির বালুচ বলেন, প্রদেশগুলোতে আইনশৃঙ্খলা রক্ষার প্রধান দায়িত্ব প্রাদেশিক সরকারগুলোরই। তবে তার পরও তাদের জন্য কেন্দ্রের সহায়তার অভাব হবে না। তিনি বলেন, ‘তারা তাদের প্রত্যাশার চেয়েও বেশি সহায়তা পাবে।’ প্রদেশকেন্দ্রিক চিন্তা বাদ দিয়ে সন্ত্রাসবিরোধী জাতীয় কর্মপরিকল্পনা (এনএপি) বাস্তবায়নে কেন্দ্রীয় সরকারকে পূর্ণাঙ্গভাবে সহায়তার হাত বাড়িয়ে দিতে আইনপ্রণেতাদের প্রতি আহ্বান জানান তিনি। গত ১৬ ডিসেম্বর পেশোয়ার শহরের আর্মি পাবলিক স্কুলে ভয়াবহ জঙ্গি হামলা ঘটনার পর সর্বদলীয় এক বৈঠকে ওই জাতীয় কর্মপরিকল্পনা গৃহীত হয়েছিল। এর আওতায় জঙ্গিবাদসংশ্লিষ্ট ঘটনাগুলোর বিচারে সামরিক আদালত গঠনসহ সন্ত্রাসবাদবিরোধী নানা পদক্ষেপ নেওয়া হয়।	0
গাদ্দাফি আমলের কর্মকর্তারা রাজনীতি করতে পারবেন লিবিয়ার আন্তর্জাতিকভাবে স্বীকৃত পার্লামেন্ট গত সোমবার একটি বিতর্কিত আইন স্থগিত করার পক্ষে রায় দিয়েছে। এর ফলে দেশটির সাবেক স্বৈরশাসক মুয়াম্মার গাদ্দাফির আমলের কর্মকর্তাদের রাজনীতিতে অংশগ্রহণে আর কোনো বাধা রইল না। এদিকে লিবিয়ার বিবদমান গোষ্ঠীগুলোর মধ্যে শিগগিরই শান্তি আলোচনা শুরু হবে বলে জানিয়েছেন জাতিসংঘের বিশেষ দূত। খবর এএফপি, রয়টার্স ও বিবিসির। ২০১৩ সালের মে মাসে চাপের মধ্যে আইনটি পাস করা হয়েছিল। ওই সময়ে রাজধানী ত্রিপোলিতে পার্লামেন্ট সদস্যদের অবরুদ্ধ করে রেখেছিল বিভিন্ন সশস্ত্র গোষ্ঠী। নির্বাচিত যে পার্লামেন্টে সোমবারের ভোটাভুটি হয়, সেটি লিবিয়ার পূর্বাঞ্চলের তোবরুক শহরভিত্তিক। গত বছরের সেপ্টেম্বর মাস থেকে ইসলামপন্থী বিভিন্ন সশস্ত্র গোষ্ঠী ত্রিপোলির নিয়ন্ত্রণে থাকায় নির্বাচিত পার্লামেন্ট ওই শহর থেকেই কার্যক্রম চালাচ্ছে। ইব্রাহিম আলঘেইদ নামের একজন এমপি বলেন, ‘আমরা রাজনৈতিকভাবে একঘরে করে রাখার ওই আইন বাতিলের পক্ষে রায় দিয়েছি।’ তারেক আল-জারুশি নামের আরেকজন এমপি জানান, একটি স্থায়ী সংবিধান গৃহীত না হওয়া পর্যন্ত ওই আইন স্থগিত থাকবে। তবে পার্লামেন্টের এ রায় কীভাবে বাস্তবায়িত হবে, তা স্পষ্ট নয়। কারণ, রাজধানী ত্রিপোলি বিভিন্ন মিলিশিয়া গোষ্ঠীর নিয়ন্ত্রণে থাকায় তোবরুক শহরভিত্তিক পার্লামেন্টের বৈধতা নিয়ে বিতর্ক রয়েছে। ইসলামপন্থীদের নেতৃত্বাধীন ফজর লিবিয়া গ্রুপ সেপ্টেম্বরে রাজধানীর নিয়ন্ত্রণ নেওয়ার পর আগের পার্লামেন্ট পুনর্বহাল করে পাল্টা সরকার গঠন করে। তারা তোবরুকের পার্লামেন্টকে স্বীকারই করে না। প্রধানমন্ত্রীকে বাধা: লিবিয়ার কর্মকর্তারা সোমবার জানিয়েছেন, দেশটির আন্তর্জাতিকভাবে স্বীকৃত প্রধানমন্ত্রী আবদুল্লাহ আল-থিনি গত রোববার পূর্বাঞ্চলীয় শহর বেনগাজি সফরে গেলে তাঁকে বাধা দেয় জেনারেল খলিফা হাফতারের অনুগত সেনারা। আবদুল্লাহকে বহনকারী উড়োজাহাজটিকে প্রথমে বেনগাজি বিমানবন্দরে অবতরণের অনুমতি দেওয়া হচ্ছিল না। তবে শেষ পর্যন্ত তিনি বেনগাজিতে অবতরণ করে মন্ত্রিসভার একটি জরুরি বৈঠক করেন। ইসলামপন্থী মিলিশিয়াদের বিরুদ্ধে লড়তে আবদুল্লাহর সরকার ও জেনারেল খলিফার মধ্যে চুক্তি রয়েছে। রোববারের ঘটনা তাদের মধ্যে মতভেদের আভাস দিল। ‘শান্তি আলোচনা শিগগিরই’: লিবিয়ার বিবদমান পক্ষগুলো ও তাদের সমর্থিত দুটি সরকারের মধ্যে কয়েক দিনের মধ্যেই শান্তি আলোচনা শুরু হবে। জাতিসংঘের বিশেষ দূত বারনাদিনো লিয়ন গত সোমবার ত্রিপোলিতে এক বৈঠকের পর সাংবাদিকদের এ কথা জানিয়েছেন। গত মাসে সুইজারল্যান্ডের জেনেভায় উভয় পক্ষের জ্যেষ্ঠ প্রতিনিধিদের একসঙ্গে বসানোর চেষ্টা ব্যর্থ হয়েছিল। যুক্তরাষ্ট্র-সমর্থিত বিদ্রোহে চার বছর আগে লিবিয়ার দীর্ঘদিনের শাসক গাদ্দাফি ক্ষমতাচ্যুত ও নিহত হন। এর পর থেকেই দেশটিতে বিশৃঙ্খলাপূর্ণ অবস্থা চলে আসছে।	0
ভারতীয় কূটনীতির প্রশংসায় চীনা গণমাধ্যম চার দিনের সফর শেষে ভারতের পররাষ্ট্রমন্ত্রী সুষমা স্বরাজ চীন ছেড়েছেন গতকাল মঙ্গলবার। তাঁর এই সফরের পর চীনের গণমাধ্যম বলছে, ভারতের কূটনীতি ‘বাস্তবানুগ’। ভবিষ্যতে বেইজিং-দিল্লি সম্পর্ক উষ্ণ হওয়ার পথ প্রশস্ত হয়েছে বলেও মন্তব্য করা হয়েছে। খবর বিবিসি ও ইন্ডিয়ান এক্সপ্রেসের। এ সফরে সুষমা স্বরাজ আগামী মে মাসে ভারতের প্রধানমন্ত্রী নরেন্দ্র মোদির চীন সফরের দিনক্ষণ ঠিক করেন। ভারত-চীন-রাশিয়ার পররাষ্ট্রমন্ত্রীদের ত্রিপক্ষীয় বৈঠকেও যোগ দেন তিনি। ভারতীয় পররাষ্ট্রমন্ত্রীর এ সফরে চীন ও রাশিয়া ২১ সদস্যের জোট এশিয়া প্যাসিফিক ইকোনমিক কো-অপারেশনের (অ্যাপেক) সদস্য হিসেবে ভারতকে অন্তর্ভুক্ত করতে তাদের সমর্থন ব্যক্ত করে। ভারতে চীনের পর্যটকদের আকৃষ্ট করতে সুষমা ‘ভিজিট অব ইন্ডিয়া ইয়ার’ কর্মসূচির উদ্বোধন করেন। তাঁর এ সফরের সবচেয়ে তাৎপর্যপূর্ণ বিষয় ছিল গত সোমবার চীনের প্রেসিডেন্ট শি জিনপিংয়ের সঙ্গে সাক্ষাৎ। চীনের পত্রপত্রিকা ও বিশেষজ্ঞরা বলছেন, এই সাক্ষাৎ ‘অভাবনীয়’। এর অর্থ হচ্ছে শি দিল্লির সঙ্গে বেইজিংয়ের সম্পর্ক উন্নয়নে ব্যাপক গুরুত্ব দিয়েছেন। সচরাচর শি পররাষ্ট্রমন্ত্রীদের সাক্ষাৎ দেন না। পররাষ্ট্রমন্ত্রী সুষমা চীনে ত্রিদেশীয় বৈঠকে যোগ দেওয়ায় চীনের রাষ্ট্রীয় বার্তা সংস্থা সিনহুয়া একে ভারতের ‘বাস্তবানুগ’ কূটনীতির বহিঃপ্রকাশ বলে মন্তব্য করে। তারা বলে, ভারত যে ভারসাম্য চায় এতে তাই প্রমাণিত হলো। শ্রীলঙ্কায় চীনের সাবেক রাষ্ট্রদূত ওয়াং ইউশেং লিবারেশন ডেইলিতে এক নিবন্ধে লিখেছেন, ‘গুরুত্বপূর্ণ আন্তর্জাতিক রাজনৈতিক বিষয়ে ভারত ও চীনের অবস্থান প্রায় একই। দুই দেশ বিভিন্ন ক্ষেত্রে একে অপরকে সহযোগিতা করছে। ঐতিহাসিক কিছু সমস্যা আছে, সেগুলোরও ইতি ঘটবে।’ গ্লোবাল টাইমস-এর চীনা ভাষার সংস্করণে বলা হয়, দুটি দেশের সীমান্ত নিয়ে সমস্যা আছে। তবে তাদের নেতারা সংকট মোকাবিলায় সক্ষমতা বাড়িয়েছেন।	0
নিরঙ্কুশ সংখ্যাগরিষ্ঠতার পথে আম আদমি ভারতের দিল্লি বিধানসভার নির্বাচনে একক সংখ্যাগরিষ্ঠতা পেতে পারে অরবিন্দ কেজরিওয়ালের নেতৃত্বাধীন আম আদমি পার্টি (এএপি)। নির্বাচনপূর্ব একাধিক জরিপে এমন আভাস পাওয়া গেছে। খবর এনডিটিভি ও টাইমস অব ইন্ডিয়ার। ৭ ফেব্রুয়ারি দিল্লি বিধানসভার নির্বাচন অনুষ্ঠিত হবে। ফলাফল জানা যাবে ১০ ফেব্রুয়ারি। দিল্লি বিধানসভায় মোট আসন ৭০। বেসরকারি প্রভাবশালী টিভি চ্যানেল এনডিটিভির পরিচালিত এক জরিপে দেখা গেছে, নির্বাচনে কেজরিওয়ালের এএপি ৩৭টি আসন পেতে পারে। মোট আসনে অর্ধেকের চেয়ে তা দুটি বেশি। জরিপে দেখা যায়, প্রতিদ্বন্দ্বী ভারতীয় জনতা পার্টি (বিজেপি) ও এর মিত্ররা ২৯টি আসন পেতে পারে। ২০১৩ সালের দিল্লি বিধানসভা নির্বাচনে বিজেপি আরও তিনটি আসন বেশি পেয়েছিল। কংগ্রেস পাবে মাত্র চারটি। ইংরেজি দৈনিক হিন্দুস্তান টাইমস, ইকোনমিক টাইমস এবং এবিপি নিউজ-এর তিনটি আলাদা জরিপের ফলাফলের ভিত্তিতে এনডিটিভির জরিপটি করা হয়। এবিপি নিউজ-নিয়েলসেনের পরিচালিত জরিপে দেখা গেছে, এএপি ৩৫টি আসন পেয়ে একক বৃহত্তম দল হিসেবে আবির্ভূত হবে। ওই জরিপে বলা হয়েছে, বিজেপি পেতে পারে ২৯ আসন। আর কংগ্রেস পেতে পারে ছয়টি আসন। জরিপ অনুযায়ী মুখ্যমন্ত্রী হিসেবে পছন্দের তালিকার শীর্ষে আছেন এএপি নেতা অরবিন্দ কেজরিয়াল। তাঁকে পছন্দ করেন ৪৮ শতাংশ ভোটার। এরপর ৪২ শতাংশ ভোটারের পছন্দের প্রার্থী বিজেপির কিরণ বেদী। ভোটের হিসাবে এএপি ৩৭ শতাংশ পেতে পারে বলে জরিপে বলা হচ্ছে। বিজেপি পাবে ৩৩ শতাংশ। আর কংগ্রেস সবচেয়ে কম, ১৮ শতাংশ। জরিপের ফল বলছে, অর্থনৈতিকভাবে পিছিয়ে থাকা এবং মুসলিমদের মধ্যে এএপির জনপ্রিয়তা অনেক। দিল্লি বিধানসভার গত নির্বাচনে একক বৃহত্তম দল হিসেবে এএপি কংগ্রেসের সমর্থনে সরকার গঠন করে। তবে মাত্র ৪৯ দিনের মাথায় কেজরিওয়ালের সেই সরকার পদত্যাগ করে। কেজরিওয়াল সরকারের পদত্যাগের পর দিল্লিতে কয়েক মাস চলে রাষ্ট্রপতির শাসন। গত ফেব্রুয়ারিতে বিধানসভা ভেঙে দেওয়া হয়। ভোটের চার দিন আগে গতকাল মঙ্গলবার বিজেপি তাদের নির্বাচনী প্রতিশ্রুতি তুলে ধরল। দলটি ৩৭টি মূল ইস্যু তুলে ধরেছে। এর মধ্যে আছে নারীর নিরাপত্তা, অবকাঠামো, সার্বক্ষণিক বিদ্যুৎ ও পানি সরবরাহ।	0
অস্ট্রিয়ায় পেগিডার প্রথম সমাবেশ ‘পাশ্চাত্যে ইসলামীকরণের বিরুদ্ধে দেশপ্রেমী ইউরোপীয়রা’ (সংক্ষেপে পেগিডা) নামে কট্টরপন্থী আন্দোলন অস্ট্রিয়ার রাজধানী ভিয়েনায় গত সোমবার সমাবেশ করেছে। প্রতিবেশী জার্মানিতে শুরু হওয়া ‘মুসলিমবিদ্বেষী’ পেগিডা আন্দোলনের অস্ট্রিয়ায় এটিই প্রথম কর্মসূচি। খবর বিবিসির। জার্মানিতে সাম্প্রতিক সপ্তাহগুলোতে পেগিডার সমাবেশে প্রায়ই ২০ হাজারেরও বেশি লোকসমাগম হয়েছে। কিন্তু ভিয়েনায় সোমবারের সমাবেশে সেই তুলনায় উপস্থিতি ছিল অনেক কম, মাত্র কয়েক শ। বরং পেগিডাবিরোধী প্রায় পাঁচ হাজার মানুষ পাল্টা সমাবেশ করেন। সংগঠনটির সমর্থকদের অনেকে নিন্দিত নাৎসি কায়দায় অভিবাদন জানান এবং স্লোগান দেন। এ সময় দাঙ্গা পুলিশ দুই পক্ষকে আলাদা করে দেয়। অস্ট্রিয়ার রাজনৈতিক দল গ্রিন পার্টি পেগিডার ওই সমাবেশের সমালোচনা করেছে। আর ডানপন্থী ফ্রিডম পার্টি ওই সমাবেশকে ‘নাগরিক অধিকার’ আখ্যা দিয়েছে। জার্মানির পূর্বাঞ্চলীয় ড্রেসডেন শহরে গত বছর থেকে পেগিডার আন্দোলন শুরু হয়েছে। চেক প্রজাতন্ত্র, ডেনমার্ক ও নরওয়েতেও তারা সমাবেশ করেছে। আর স্পেন, সুইজারল্যান্ড, সুইডেনসহ ইউরোপের কয়েকটি দেশে তাদের সমমনা সংগঠন সক্রিয় রয়েছে। জার্মানি ও অস্ট্রিয়া দুই দেশেই পেগিডা আন্দোলনের সংগঠকেরা দাবি করেছেন, তাঁরা মুসলিমবিরোধী নন।	0
নিরানন্দ শহর স্কটল্যান্ডের সবচেয়ে নিরানন্দ শহর নির্বাচিত হয়েছে অ্যাবারডিন। পেয়েছে অনাকাঙ্ক্ষিত ‘প্লুক অন দ্য প্লিন্থ কারবাংকল’ পুরস্কার। স্থাপত্যবিষয়ক সাময়িকী আরবান রেলম এ খবর জানিয়েছে। অ্যাবারডিনে প্রাণ ফিরিয়ে আনার চেষ্টা করা প্রয়োজন বলে নগর কর্তৃপক্ষ স্বীকার করেছে। তারা বলছে, সে লক্ষ্যে কাজে অগ্রগতিও হচ্ছে। আরবান রেলম সম্পাদক জন গ্লেনডে বলেন, অ্যাবারডিন বড় শহর। কিন্তু ঈর্ষণীয় অর্থনৈতিক প্রভাব সত্ত্বেও এটি অন্যান্য শহরের ‘দরিদ্র কুটুমে’ পরিণত হয়েছে। বিবিসি	0
পুড়ছে মানুষ জ্বলছে দেশ গতকাল ভোররাতে গুপ্ত ঘাতকেরা কুমিল্লায় বাসে পেট্রলবোমা মেরে কি নৃশংসভাবেই না সাতজন যাত্রীকে পুড়িয়ে মারল। এর আগের দিন ওরা গাজীপুরে চলন্ত ট্রেনেও পেট্রলবোমা মেরে পাঁচজনকে আগুনে পুড়িয়েছে। মনে হয় হরতাল-অবরোধের মধ্য দিয়েই আরও বেশ কিছুদিন চলতে হবে। এ অবস্থায় আমাদের বিনীত আবেদন, অন্তত পেট্রলবোমা ছুড়বেন না। আর রেললাইনের ফিশপ্লেট খুলবেন না। কারণ, এগুলো কোনো রাজনীতি না। স্রেফ মানুষ খুন করা। এগুলো বন্ধ করুন। সহিংস রাজনীতির এই অস্ত্রটি যেভাবেই হোক বন্ধ করতে হবে। কোনো সভ্য দেশে রাজনীতির নামে পেট্রলবোমা ছুড়ে নিরীহ মানুষ মারা হয় না। এভাবে কি রাজনৈতিক দাবি আদায় করা যায়? গতকাল পর্যন্ত ৩০ দিনের অবরোধে অন্তত ৫৩ জন নিহত হয়েছেন। এঁদের মধ্যে পেট্রলবোমা ও আগুনে পুড়ে মারা গেছেন ৩১ জন। নিহত ব্যক্তিদের সবাই সাধারণ মানুষ। পেট্রলবোমা মেরে তাঁদের হত্যা করার কী উদ্দেশ্য থাকতে পারে? সবার অংশগ্রহণে সুষ্ঠু নির্বাচনের দাবি সবাই সমর্থন করে। এ জন্য দরকার গণসমাবেশ। প্রবল জনমত। এগুলোই হবে প্রধান রাজনৈতিক অস্ত্র। এভাবে সরকারের ওপর চাপ সৃষ্টি করলে কারও আপত্তি থাকবে না। কিন্তু পেট্রলবোমা কেন? যে আন্দোলন সরকারের বিরুদ্ধে করার কথা, সে আন্দোলন কেন সাধারণ মানুষের বিরুদ্ধে চালানো হচ্ছে? সরকারের তো কিছু হচ্ছে না। পুড়ে মরছে মানুষ। নষ্ট হচ্ছে দেশের ভাবমূর্তি। এই দেশ, এই মানুষ কি শুধু সরকারের? বিরোধী দলের নয়? পুড়ে ছাই হয়ে যাচ্ছে এক একটা সংসার। অনেক সংসারের একমাত্র উপার্জনক্ষম মানুষ পেট্রলবোমায় মারা যাচ্ছেন। এই গরিব মানুষদের পুড়িয়ে মারার অধিকার কারও নেই। একইভাবে রেললাইনের ফিশপ্লেট খুলে মানুষ মারার আরেক জঘন্য পথ ধরেছে হরতাল-অবরোধকারীরা। এটাও একেবারে ঠান্ডা মাথায় খুন। রাতের অন্ধকারে কেন রেললাইনের নাটবল্টু খুলে রাখা হবে? এগুলো সন্ত্রাসীদের কাজ। একে রাজনীতি বলা যায় না। খুনোখুনি চলছে। এসব বন্ধ করতে হবে। বিএনপি বলবে তাদের সভা-সমাবেশ করার অনুমতি দেওয়া হয় না, তাহলে নিয়মতান্ত্রিক আন্দোলন কীভাবে করবে? খুবই যুক্তিসংগত কথা। বিএনপিকে সমাবেশের অনুমতি না দিয়ে সরকার অন্যায় করেছে। সরকারের অনুমতি পায়নি বলে ওরা সমাবেশ করতে পারেনি। মানে বিএনপি খুব আইন মেনে চলে। আইনের প্রতি তাদের যদি এতই আনুগত্য, তাহলে ওরা পেট্রলবোমা মারছে কেন? এটা কি আইন সমর্থন করে? এটা তো খুনোখুনি। তার চেয়ে নিষেধাজ্ঞা অমান্য করে বিএনপি যদি নয়াপল্টনে তাদের কার্যালয়ের সামনে সমাবেশ করত। বলত, সরকারের অন্যায় মানি না। যদি জোর করে সমাবেশ করত, সেটা কি পেট্রলবোমার চেয়ে ভালো হতো না? কিন্তু বিএনপি সেই প্রথাগত রাজনীতির পথে না গিয়ে সন্ত্রাসের রাজনীতির পথ গ্রহণ করেছে। এটাই তাদের বড় ভুল। রাজনীতি করতে হবে মানুষকে সঙ্গে নিয়েই। সেখানে সন্ত্রাসীদের সহায়তায় নাশকতার কোনো স্থান নেই। বিএনপি নিশ্চয়ই বলবে, নয়াপল্টনে তালা, বিএনপির চেয়ারপারসন খালেদা জিয়ার কার্যালয়ে তালা। পুলিশ দিয়ে ঘেরাও। যে যাচ্ছে তাকেই গ্রেপ্তার। এ অবস্থায় কীভাবে ওরা জোর করে সমাবেশ করবে। মানুষকে তো জড়ো হতেই দিচ্ছে না। সন্দেহ নেই যে এগুলো সরকারের স্বেচ্ছাচারিতা। বলপ্রয়োগে রাজনীতি দমনের অপচেষ্টা করে অতীতে কেউ সফল হয়নি। এ কথা আওয়ামী লীগের চেয়ে বেশি ভালো আর কে জানে। তার পরও সরকার সেই অভিশপ্ত পথে চলছে। এটা দুর্ভাগ্যজনক। কিন্তু এ রকম দমননীতির মুখেও যে গণসমাবেশ-আন্দোলন করা যায়, সে তো এই হাল আমলেও দেখা গেছে। ২০০১ সালের নির্বাচনে বিপুল সংখ্যাগরিষ্ঠতায় জয়লাভ করে বিএনপি প্রায় একই কায়দায় আওয়ামী লীগের সমাবেশ, মিছিল দমন করার পথ নিয়েছিল। তখন বেগম মতিয়া চৌধুরী, মোহাম্মদ নাসিমসহ আরও কত নেতাকে পিটিয়ে ঠান্ডা করে দিয়েছিল বিএনপির সরকার। ২১ আগস্ট গ্রেনেড হামলায় আইভি রহমানসহ আওয়ামী লীগের অন্তত ২২ জন নেতা-কর্মীকে মেরে ফেলা হলো। এ কারণে তো তখন আওয়ামী লীগ বাসে পেট্রলবোমা মারেনি। সাধারণ মানুষ হত্যা করেনি। সরকারের অনুমতির তোয়াক্কা না করে সেদিন ওরা সভা-সমাবেশ তো কম করেনি। আন্দোলন তো থেমে থাকেনি। তারও আগে ছিল আওয়ামী লীগের সরকার। তখনো সে সময়ের বিরোধী দল বিএনপির বিরুদ্ধে প্রায় একই ধরনের নির্যাতন চালানো হয়েছে। ১৯৯৬ থেকে ২০০১ সাল পর্যন্ত বিএনপি হরতাল ডাকলেই সরকার তাদের নেতা-কর্মীদের ধরপাকড় শুরু করত। একবার পুলিশের ছররা গুলিতে বিএনপির নেতা সাদেক হোসেন খোকার সারা দেহ রক্তাক্ত হলো। সেই নির্যাতনের মুখেও তো বিএনপি গণ-আন্দোলনের পথ ছেড়ে পেট্রলবোমা তুলে নেয়নি। তাহলে দেখা যাচ্ছে, বিএনপি বা আওয়ামী লীগ, কেউ আগে পেট্রলবোমার রাজনীতি করেনি। আমাদের দেশে কখনো এমন অমানবিক আন্দোলন হয়নি। সরকারকে বেকায়দায় ফেলার জন্য কখনো এমন নৃশংসভাবে সাধারণ মানুষ মারা হয়নি। হয়তো বিচ্ছিন্নভাবে দু-একটা নাশকতার ঘটনা ঘটেছে। কিন্তু এবারের মতো এমন ব্যাপক হারে পেট্রলবোমা মারা হয়নি। এটা নতুন। দেখা দরকার কীভাবে এই বিষ আমাদের রাজনীতিতে ঢুকল। এটা কেবল সেসব লোকই করতে পারে, মানুষের জন্য যাদের কোনো দরদ নেই। দেশের জন্য দরদ থাকলে কোনো দল রাজনীতির নামে এমন নৃশংসতা করতে পারে না। সুনির্দিষ্টভাবে বললে বলতে হয়, এই উপদ্রবটি এসেছে গত চার-পাঁচ বছরে। বিএনপির সঙ্গে জামায়াত-শিবির চক্র সক্রিয় হয়ে নাশকতার রাজনীতি জোরদার করেছে। আগে রগকাটা, গলাকাটার রাজনীতি চলত। এবার এর সঙ্গে যোগ হয়েছে পেট্রলবোমা। রেললাইনে নাশকতা। সরকার ও বিএনপি এখন রেষারেষির পর্যায়ে চলে গিয়েছে। কেউ কাউকে ছাড় দিতে রাজি নয়। এ রকম পরিস্থিতি উদ্বেগজনক। কারণ, একদিকে সরকার ক্রমেই পুলিশের ওপর আরও বেশি হারে নির্ভরশীল হচ্ছে। আর অন্যদিকে বিএনপির নেতৃত্বে ২০-দলীয় জোটও পেট্রলবোমা-রেললাইনে নাশকতা আরও জোরেশোরে চালাতে শুরু করেছে। এই সর্বনাশা পথ থেকে সরে আসতে হবে। কিন্তু কীভাবে? সবাই বলছেন, আলোচনা। একমাত্র আলোচনা ও রাজনৈতিক সমঝোতার মাধ্যমেই এই অস্বাভাবিক অবস্থা থেকে বেরিয়ে আসা যাবে। এটা ঠিক। কিন্তু সবাই বোঝেন ও জানেন যে, দুই পক্ষের কেউই এখনই সমঝোতার আলোচনায় বসতে রাজি নয়। ওরা শেষ দেখতে চায়। শেষ দেখতে দেখতে সবকিছু শেষ হয়ে গেলেও বোধ হয় তাদের আপত্তি নেই। কিন্তু এটা হবে এক আত্মঘাতী পথ। তাহলে কি আমাদের চোখের সামনে জ্বলেপুড়ে সব শেষ হয়ে যাবে? না। উপায় আছে। বিশ্বে এমন কোনো সমস্যা নেই, যা সমাধানের অযোগ্য। আজকের রাজনৈতিক হিংসা, হানাহানি থেকে বেরিয়ে আসারও পথ আছে। খোলা মন ও রাজনৈতিক দূরদর্শিতা থাকলে সবই সম্ভব। শুরু করতে হবে এভাবে। প্রথমে পেট্রলবোমা বন্ধ। রেললাইনে নাশকতা বন্ধ। এ দুটি বিষয়ে বিএনপির আপত্তি থাকার কথা নয়। কারণ যেখানে নাশকতা, সেখানে জনসমর্থন নেই। অন্যদিকে একই সঙ্গে বন্ধ করতে হবে বিএনপির বিরুদ্ধে দমন-পীড়ন। বিএনপির চেয়ারপারসনের বাসায় বিদ্যুতের লাইন কাটা, টেলিফোন, ডিশ-লাইন, ওয়াইফাই লাইন কাটা, গেটে তালা, এসব নিম্নমানের কারসাজি একেবারে বন্ধ। সরকার যদি বিএনপির কেন্দ্রীয় নেতাদের মুক্তি দেয়, সভা-সমাবেশে বাধা না দেয়, তাহলে পরিস্থিতি অনেকটাই সহনীয় হয়ে আসবে। এরপর হয়তো আলোচনার একটা পরিবেশ-পরিস্থিতি সৃষ্টি হতে পারে। আমাদের দুর্ভাগ্য যে এ বছর ফেব্রুয়ারির এই ভাষামাসের প্রথম দিনটি শুরু হয়েছে ৭২ ঘণ্টার হরতাল দিয়ে। বায়ান্নর ভাষাশহীদদের কথা স্মরণ করে কি এই মাসটি হরতাল-অবরোধের বাইরে রাখা যেত না? মহান একুশের এই মাসে আমরা ভাষাশহীদদের প্রতি শ্রদ্ধা জানাব, ফুলে ফুলে ভরে দেব শহীদ মিনার। সেটাও কি অবরোধের মধ্যেই করতে হবে? যারা একুশের শক্তি সম্পর্কে সচেতন নয়, জানে না কী ভীষণ শক্তি ধারণ করে এই ভাষার মাস, ওরাই কেবল ভাষার মাসের অসম্মান করতে পারে। মহান একুশকে সামনে রেখে সরকার ও বিরোধী দল যেন রাজনৈতিক হানাহানির অবসান ঘটায়। এতে হয়তো দুই পক্ষকে দু-এক কদম পিছিয়ে আসতে হবে। কিন্তু দেশ এগিয়ে যাবে বেশ কয়েক কদম। আব্দুল কাইয়ুম: সাংবাদিক। quayum@gmail.com	0
চলমান সংঘাতে আইসিজির উদ্বেগ চলমান রাজনৈতিক সংকট বেড়ে যাওয়া এবং সরকার ও বিরোধী দলের সমর্থকদের সংঘাতে উদ্বেগ জানিয়েছে ব্রাসেলসভিত্তিক গবেষণা সংস্থা ইন্টারন্যাশনাল ক্রাইসিস গ্রুপ (আইসিজি)। বিশ্বজুড়ে সংঘাত বন্ধের সঙ্গে যুক্ত আইসিজির সংঘাত পরিস্থিতি হালনাগাদ বিষয়ক প্রতিবেদনে গত সোমবার এ উদ্বেগ জানানো হয়েছে। সংস্থার ওয়েবসাইট থেকে এ তথ্য জানা গেছে। আইসিজির ক্রাইসিস নামের সংঘাত পরিস্থিতির হালনাগাদ এই প্রতিবেদনে বাংলাদেশের পরিস্থিতিকে ক্রম-অবনতিশীল দেশের তালিকায় অন্তর্ভুক্ত করা হয়েছে। এতে বলা হয়েছে, বিএনপির বর্জনে অনুষ্ঠিত ২০১৪ সালের ৫ জানুয়ারির নির্বাচনের বর্ষপূর্তিকে কেন্দ্র করে সহিংসতায় এ পর্যন্ত ৩৬ জন প্রাণ হারিয়েছেন। সংঘাত বৃদ্ধি পাওয়ায় পরিস্থিতির সুযোগ কাজে লাগাতে পারে চরমপন্থী ও অপরাধী চক্র। আইসিজি বলেছে, ৫ জানুয়ারির বর্ষপূর্তি সামনে রেখে বিএনপির নেতৃত্বাধীন জোটের বিক্ষোভ সমাবেশ আয়োজন নিয়ে আশঙ্কার কারণে সরকার গত ৩ জানুয়ারি থেকে বিএনপির চেয়ারপারসন খালেদা জিয়াকে গুলশানের কার্যালয়ে অবরুদ্ধ করে রাখে। এ ঘটনা আওয়ামী লীগ ও বিএনপির সমর্থকদের মধ্যে প্রাণঘাতী সংঘাতকে উসকে দিয়েছে। যাতে নিরাপত্তা বাহিনীর হাতে দুজনসহ বিএনপির চার কর্মী মারা গেছেন। এতে খালেদা জিয়া দেশব্যাপী অনির্দিষ্টকালের অবরোধ ও পরে হরতাল ডেকেছেন।	0
বড় বড় কথা দেশজুড়ে আতঙ্ক। কখন কার মাথায় বোমা পড়ে, কেউ জানে না। পেট্রলবোমায় পুড়ে মানুষ মারা যাচ্ছে প্রতিদিন। আর মন্ত্রী-নেতা ও সরকারি কর্মকর্তারা বড় বড় কথা বলেই চলেছেন। তাঁদের এসব কথায় আশ্বস্ত হতে পারছেন না সাধারণ মানুষ প্রত্যাশা করছি, পরিস্থিতি আগামী এক সপ্তাহের মধ্যে স্বাভাবিক হবে এ এম এ মুহিত,অর্থমন্ত্রী ১৫ জানুয়ারি, সচিবালয়ে সাংবাদিকদের কথা দিলাম, আগামী সাত দিনের মধ্যে দেশের পরিস্থিতি স্বাভাবিক হয়ে যাবে মাহবুব উল আলম হানিফ ১৯ জানুয়ারি, বঙ্গবন্ধু শেখ মুজিব মেডিকেল বিশ্ববিদ্যালয়ের মানববন্ধনে পরিস্থিতি স্বাভাবিক। আর কেউ বার্ন ইউনিটে আসবে না মেজর জেনারেল আজিজ আহমেদ বিজিবির মহাপরিচালক ২৮ জানুয়ারি বার্ন ইউনিটে কিসের পরীক্ষা, কিসের কী? প্রয়োজনে পরীক্ষা পিছিয়ে দেন হাফিজ উদ্দিন আহম্মদ বিএনপির ভাইস চেয়ারম্যান, ৩১ জানুয়ারি, বিবিসি সংলাপে ঢাকা সিটিকে আওয়ামী দস্যুদের কবল থেকে মুক্ত করতে ৩০ মিনিটের বেশি সময় লাগবে না সাদেক হোসেন খোকা বিএনপির ভাইস চেয়ারম্যান ১ ফেব্রুয়ারি যুক্তরাষ্ট্রে সমাবেশে ১৩ ফেব্রুয়ারির মধ্যে সরকারের পতন হবে জয়নুল আবেদীন বিএনপির চেয়ারপারসনের উপদেষ্টা, ১ ফেব্রুয়ারি, সুপ্রিম কোর্ট আইনজীবী সমিতি ভবনের সামনে আয়োজিত সভায় 	0
আবার বাসে পেট্রলবোমা হামলা, শিশুসহ দগ্ধ ৫ কুমিল্লার চৌদ্দগ্রামে যাত্রীবাহী বাসে পেট্রলবোমা মেরে ব্যাপক হতাহতের ঘটনা ঘটানোর এক দিন পরই এবার গাজীপুরে বাসে পেট্রলবোমা হামলা চালিয়েছে দুর্বৃত্তরা। এতে শিশুসহ পাঁচ যাত্রী দগ্ধ হয়েছেন। আহত হন আরও কয়েকজন। বিএনপির নেতৃত্বাধীন ২০-দলীয় জোটের টানা অবরোধে গতকাল বুধবার পিরোজপুরে একটি স্কুলেও আগুন দিয়েছে দুর্বৃত্তরা। খুলনায় নৈশকোচে ককটেল হামলায় আহত হয়েছেন চারজন। চৌদ্দগ্রামে বাসে পেট্রলবোমায় দগ্ধ ব্যক্তিদের মধ্যে রাশিদুল ইসলাম (২৮) নামের আরও এক ব্যক্তি ঢাকা মেডিকেল কলেজ হাসপাতালের বার্ন ইউনিটে মারা গেছেন। এ ছাড়া কুমিল্লায় পুলিশের সঙ্গে ‘বন্দুকযুদ্ধে’ গুলিবিদ্ধ হয়েছেন ছাত্রশিবিরের চারজন কর্মী। ঢাকায় পুলিশের গুলিতে আহত হয়েছেন এক যুবক। দিনাজপুরে সড়কে ত্রিফলা ফেলে পণ্যবাহী ট্রাক আটকে পেট্রলবোমা মারা হয়েছে। সহিংসতার ঘটনা ঘটেছে গাইবান্ধা, সিলেট, বরগুনা, নওগাঁ, চাঁদপুর, নোয়াখালী, কুষ্টিয়াসহ আরও কয়েকটি স্থানে। অবরোধ কর্মসূচির ৩০তম দিন ছিল গতকাল। ৭২ ঘণ্টা হরতাল শেষে ফের ডাকা ৩৬ ঘণ্টা হরতালেরও প্রথম দিন ছিল কাল। রাত ১২টা পর্যন্ত ২৪ ঘণ্টায় ১১টি গাড়িতে পেট্রলবোমা হামলা ও অগ্নিসংযোগ এবং অন্তত নয়টিতে ভাঙচুর চালানো হয়। আর নাশকতার আশঙ্কায়, সহিংসতায় জড়িত সন্দেহে এবং মামলা ও অন্যান্য ঘটনায় আটক বা গ্রেপ্তার করা হয় ১৯৩ জনকে। ৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে টানা অবরোধ চলছে ২০ দলের ডাকে। তবে এর দুই দিন আগেই সহিংসতার শুরু। সহিংসতায় এ পর্যন্ত নিহত হয়েছেন ৫৯ জন। আহত সহস্রাধিক। আগুন দেওয়া হয়েছে ৪৪৭টি যানবাহনে এবং ভাঙচুর করা হয় আরও ৪৮৭টি। গাজীপুরে বাসে পেট্রলবোমা: গাজীপুর শহরের নলজানি এলাকায় ঢাকা-গাজীপুর সড়কে গত রাতে বলাকা পরিবহনের একটি বাসে পেট্রলবোমা হামলা চালানো হয়েছে। এতে এক শিশুসহ পাঁচ যাত্রী দগ্ধ এবং আরও কয়েকজন আহত হয়েছেন। দগ্ধ ব্যক্তিরা হলেন বাসচালক মো. জাহাঙ্গীর (৪২), ব্যবসায়ী কামরুল হাসান (২৮) ও নুরুন্নবী (৩৫), দোকান কর্মচারী সবুজ হোসেন (২৩) ও মরিয়ম (৬)। নুরুন্নবীকে গাজীপুর সদর হাসপাতাল ও বাকি চারজনকে ঢাকা মেডিকেল কলেজ হাসপাতালের বার্ন ইউনিটে ভর্তি করা হয়েছে। পাঁচজন দগ্ধ হওয়া ছাড়াও বাস থেকে নামতে গিয়ে আহত হয়েছেন অন্তত চারজন যাত্রী। তাঁদের গাজীপুর সদর হাসপাতালে ভর্তি করা হয়। দগ্ধ ব্যক্তিদের মধ্যে শিশুটির মুখমণ্ডল ছাড়া গোটা শরীর পুড়ে গেছে। নুরুন্নবীর পুড়েছে ২৫ শতাংশ। পুলিশ ও প্রত্যক্ষদর্শীরা জানান, গত রাত পৌনে নয়টার দিকে ঢাকা থেকে গাজীপুরে যাচ্ছিল বলাকা পরিবহনের যাত্রীবাহী বাসটি। পথে গাজীপুর পুলিশ লাইনের পশ্চিমে ও জেলা পল্লী বিদ্যুৎ সমিতির অফিসের মাঝামাঝি এলাকায় এক যুবক বাসে একটি পেট্রলবোমা ছুড়ে দৌড়ে পালিয়ে যায়। মুহূর্তে বাসটিতে আগুন ধরে যায়। জয়দেবপুর ফায়ার সার্ভিসের কর্মীরা ঘটনাস্থলে গিয়ে এলাকাবাসীর সহায়তায় আগুন নেভান। ঢাকা মেডিকেলে শিশু মরিয়মকে দেখে বারবার মূর্ছা যাচ্ছিলেন মা নার্গিস আক্তার। একসময় কান্নায় ভেঙে পড়ে নার্গিস বলেন, তিনি জয়দেবপুরে একটি পোশাক কারখানায় কাজ করেন। থাকেন গাজীপুর চৌরাস্তার কাছে একটি বাসায়। মরিয়মকে নিয়ে গতকাল ওর নানি কিশোরগঞ্জের গ্রামের বাড়ি থেকে জয়দেবপুর আসেন। সেখান থেকে বলাকা পরিবহনের বাসটিতে ওঠেন চৌরাস্তায় বাসায় আসার জন্য। পথে বোমা হামলায় তাঁর একমাত্র মেয়েটা পুড়ে কয়লা হয়ে গেল। স্বামী মারা যাওয়ার পর খুব কষ্ট করে মেয়েটাকে নিয়ে সংসার চালাচ্ছিলেন তিনি। পুলিশ জানায়, দুর্বৃত্তরা বাসটিতে চোরাগোপ্তা হামলা চালিয়ে পালিয়ে গেছে। রাজধানীর পরিস্থিতি: গতকাল দুটি গাড়িতে আগুন দিয়েছে দুর্বৃত্তরা। বেলা সোয়া একটায় মিরপুর দিয়াবাড়ী এলাকায় ক্লাসিক পরিবহনের একটি যাত্রীবাহী বাস এবং রাত পৌনে আটটায় পোস্তগোলায় কাপড়ভর্তি একটি ট্রাকে আগুন দেওয়া হয়। ভোর পাঁচটার দিকে শাহজাহানপুরে পুলিশের গুলিতে কাওছার হোসেন (৩০) নামে এক যুবক আহত হয়েছেন। তাঁকে ঢাকা মেডিকেল কলেজ হাসপাতালে ভর্তি করা হয়েছে। পুলিশের দাবি, পুলিশের ওপর কয়েকজন দুর্বৃত্ত পেট্রলবোমা ছুড়ে মারার সময় পুলিশ গুলি চালালে কাওছার আহত হন। তাঁর পায়ে গুলি লেগেছে। গ্রেপ্তার করে ঢাকা মেডিকেল কলেজ হাসপাতালে ভর্তি করা হয়েছে তাঁকে। রাত সাড়ে নয়টার দিকে পুরান ঢাকার আদালতপাড়ার সামনে যাত্রীবাহী বাসে আগুন দেওয়ার সময় পুলিশের গুলিতে আহত হয়েছেন আরও এক যুবক। রাত পৌনে নয়টার দিকে ঢাকা বিশ্ববিদ্যালয়ের সূর্য সেন হলের সামনে ককটেলের বিস্ফোরণে হলের আবাসিক ছাত্র আকরাম হোসেন আহত হয়েছেন। রাত সাড়ে আটটার দিকে ফার্মগেট পদচারী সেতুর কাছেও একটি ককটেলের বিস্ফোরণ হয়। বেলা দুইটার দিকে হাজারীবাগ থানার পুলিশ রায়েরবাজার টালি অফিসের সামনে থেকে দুটি বোমাসহ জামায়াতের স্থানীয় একজন নেতা কে এম মজিবর রহমান ও টালি অফিস ইউনিট যুবদলের সাধারণ সম্পাদক উজ্জ্বলকে আটক করেছে। বিকেলে পেট্রলবোমাসহ আরও দুই যুবককে পল্টন থানায় সোপর্দ করেছে জনতা। গতকাল সকাল ছয়টা পর্যন্ত ২৪ ঘণ্টায় রাজধানীর বিভিন্ন এলাকায় অভিযান চালিয়ে বিএনপি ও জামায়াত-শিবিরের নেতা-কর্মীসহ ২৭ জনকে গ্রেপ্তার করেছে পুলিশ। যশোরে বিজিবি দপ্তরে হামলা: যশোর সদর উপজেলার ঝুমঝুমপুরে গত রাত সাড়ে ১০টার দিকে ২৬ বিজিবি ব্যাটালিয়নের সদর দপ্তরে বোমা হামলা চালিয়েছে দুর্বৃত্তরা। ওই ব্যাটালিয়নের অধিনায়ক লেফটেন্যান্ট কর্নেল জাহাঙ্গীর হোসেন জানান, অন্ধকারে দুর্বৃত্তরা দপ্তরের বাইরে থেকে বোমা মেরে পালিয়ে যায়। বোমাটি বিকট শব্দে বিস্ফোরিত হয়। বিস্ফোরণের শব্দ শুনে বিজিবির সদস্যরা ঘটনাস্থলে গিয়ে উপস্থিত কয়েকজনকে জিজ্ঞাসাবাদ করেন। তবে কেউ এর দায় স্বীকার করেননি। ঘটনায় জড়িতদের ধরার চেষ্টা চলছে। এদিকে প্রত্যক্ষদর্শীরা অভিযোগ করেন, ঘটনার পর বিজিবির সদস্যরা দপ্তরের বাইরে দোকানে থাকা লোকজনের ওপর লাঠিপেটা করেন। এ বিষয়ে জাহাঙ্গীর হোসেন বলেন, দোকান খোলা থাকা অবস্থায় কেউ বোমা বিস্ফোরণ ঘটিয়ে পালিয়ে যাবে, এটা মানা যায় না। যে কারণে সেখানে ভয় দেখানো হয়েছে। আগুনে পুড়ল বিদ্যালয়: পিরোজপুরের কাউখালী উপজেলার দক্ষিণ-পূর্ব জোলাগাতী সরকারি প্রাথমিক বিদ্যালয় গত মঙ্গলবার রাতে আগুনে পুড়িয়ে দিয়েছে দুর্বৃত্তরা। আগুনে বিদ্যালয়ের টিনের চাল, বেঞ্চ, চেয়ার ও লাইব্রেরিতে রাখা কাগজপত্র পুড়ে গেছে। শিক্ষক ও স্থানীয় ব্যক্তিরা জানান, শিক্ষক-শিক্ষার্থীরা গতকাল সকালে স্কুলে যাওয়ার পর তাতে আগুন লাগানোর বিষয়টি ধরা পড়ে। তখনো স্কুলটির বিভিন্ন পোড়া অংশ থেকে ধোঁয়া বের হচ্ছিল। সহকারী শিক্ষক মাহামুদা আক্তার বলেন, তাঁদের ধারণা, গভীর রাতে স্কুলের লাইব্রেরি কক্ষে আগুন দেওয়া হয়। পরে আগুন শ্রেণিকক্ষে ছড়িয়ে পড়ে। উপজেলা শিক্ষা কর্মকর্তা মো. রফিকুল ইসলাম বলেন, স্কুলের কাছাকাছি কোনো বসতি না থাকায় তাৎক্ষণিকভাবে আগুন লাগানোর ঘটনাটি জানা যায়নি। বাসে ককটেল হামলা: খুলনা থেকে ঢাকাগামী সোহাগ পরিবহনের একটি যাত্রীবাহী বাসে ককটেল হামলায় আহত হয়েছেন চালক ও সহকারী ছাড়াও দুই যাত্রী। মঙ্গলবার রাত ১০টার দিকে নগরের দৌলতপুর এলাকায় এ হামলা চালানো হয়। দৌলতপুর থানার ওসি মো. শফিকুল ইসলাম বলেন, বাসটি সোনাডাঙ্গা টার্মিনাল থেকে ছেড়ে দৌলতপুর হর্টিকালচার সেন্টারের সামনে পৌঁছার পর তাতে দুটি ককটেল ছোড়ে দুর্বৃত্তরা। আহত ব্যক্তিদের খুলনা মেডিকেল কলেজ হাসপাতালে ভর্তি করা হয়েছে। বন্দুকযুদ্ধে চার শিবির কর্মী গুলিবিদ্ধ: কুমিল্লায় গোয়েন্দা পুলিশের (ডিবি) সঙ্গে ছাত্রশিবির কর্মীদের কথিত বন্দুকযুদ্ধে অস্ত্র, পেট্রলবোমাসহ চার কর্মীকে গুলিবিদ্ধ অবস্থায় গ্রেপ্তারের দাবি করেছে পুলিশ। জেলা গোয়েন্দা পুলিশের (ডিবির) ওসি এ কে এম মনজুর আলম দাবি করেন, কুমিল্লা সদর দক্ষিণ উপজেলার কৃষ্ণপুর এলাকায় ঢাকা-চট্টগ্রাম মহাসড়কে গত রাতে পুলিশ যাত্রীবাহী বাস ও পণ্যবাহী ট্রাক পাহারা দিচ্ছিল। সাড়ে তিনটার দিকে শিবির কর্মীরা পুলিশকে লক্ষ্য করে পেট্রলবোমা ও গুলি ছোড়েন। পুলিশও পাল্টা গুলি চালায়। এ সময় ওই চারজন গুলিবিদ্ধ হন। আহত হয় ছয় পুলিশ। গুলিবিদ্ধ চারজনকে কুমিল্লা মেডিকেল কলেজ হাসপাতালে ভর্তি করা হয়েছে। গুলিবিদ্ধ শিবির কর্মীরা হলেন নাঙ্গলকোট উপজেলার বোরহান উদ্দিন, চৌদ্দগ্রাম উপজেলার আবদুল আলী ও আবু ইউসুফ এবং মৌলভীবাজারের কুলাউড়ার আবু ছুফিয়ান। ঢাকার বাইরের আরও চিত্র: দিনাজপুরের নবাবগঞ্জে মঙ্গলবার রাতে ১৫-২০ জন দুর্বৃত্ত রাস্তায় ত্রিফলা ফেলে সবজিবোঝাই একটি ট্রাক থামিয়ে চারটি পেট্রলবোমা মেরে পুড়িয়ে দিয়েছে। এর আগেই চালক, সহকারীসহ চারজন ট্রাক থেকে নেমে আসতে সক্ষম হন। নওগাঁর নিয়ামতপুরে গতকাল ভোরে একটি মাইক্রোবাসে, বরগুনার পাথরঘাটা উপজেলা পরিষদের কার্যালয়ের কাছে মঙ্গলবার রাতে একটি টেম্পোতে ও চাঁদপুরের হাজীগঞ্জে বাকিলা ইউনিয়ন পরিষদ কার্যালয়ের সামনে গতকাল ভোরে একটি অটোরিকশায় আগুন দেওয়া হয়েছে। কুষ্টিয়া-রাজবাড়ী সড়কের কুষ্টিয়ার পাইকপাড়ায় মঙ্গলবার রাতে একটি যাত্রীবাহী বাস ভাঙচুর করেছে দুর্বৃত্তরা। সিরাজগঞ্জে গতকাল সকালে বাজার রেলস্টেশনে রেললাইনের ওপর থেকে একটি ককটেল উদ্ধার করেছে পুলিশ। নোয়াখালীর সোনাইমুড়ী উপজেলা সদরের অটোরিকশাস্ট্যান্ডে গতকাল বেলা ১১টার দিকে সাতটি অটোরিকশা ভাঙচুর করেছে দুর্বৃত্তরা। সিলেটের দক্ষিণ সুরমার পারাইরচক এলাকায় গত সন্ধ্যায় ফলবোঝাই একটি ট্রাকে পেট্রলবোমা নিক্ষেপ করেছে দুর্বৃত্তরা। গাইবান্ধার পীরগঞ্জে ঢাকা-রংপুর মহাসড়কের ফাইভ স্টার মোড়ে গত রাতে এনআর পরিবহনের একটি বাসে ককটেল হামলায় তিন যাত্রী আহত হয়েছেন। কুড়িগ্রাম থেকে ঢাকা যাচ্ছিল বাসটি। বগুড়ায় ঢাকা-রংপুর মহাসড়কের শাজাহানপুরে গত সন্ধ্যায় আলুবাহী একটি ট্রাকে পেট্রলবোমা হামলা চালানো হয়েছে। ট্রাকটির ব্যাপক ক্ষতি হয়েছে। চালক ও সহকারী লাফিয়ে পড়ে রক্ষা পান। {প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা}	0
জরুরি অবস্থা দেওয়ার মতো পরিস্থিতি কেউ সৃষ্টি করতে পারেনি প্রধানমন্ত্রী শেখ হাসিনা বলেছেন, দেশে জরুরি অবস্থা জারি করার মতো পরিস্থিতি এখনো কেউ সৃষ্টি করতে পারেনি। কেউ কেউ ফোন করে বলেন, এই হয়ে যাচ্ছে, ইমার্জেন্সি হয়ে যাচ্ছে। ওই স্বপ্ন দেখে লাভ হবে না। সংসদ নেতা শেখ হাসিনা গতকাল বুধবার সংসদে প্রশ্নোত্তর পর্বে এ কথা বলেন। এ–সম্পর্কিত সম্পূরক প্রশ্নে বিরোধীদলীয় চিফ হুইপ তাজুল ইসলাম চৌধুরী জানতে চান, যাঁরা টক শোতে অংশ নিয়ে উসকানি দিচ্ছেন, তাঁদের বিরুদ্ধে ব্যবস্থা নেওয়া হবে কি না? জবাবে প্রধানমন্ত্রী বলেন, ‘জরুরি অবস্থা দেওয়ার মতো অলীক-অলৌকিক স্বপ্ন যাঁরা দেখছেন, তাঁরা দেশকে ধ্বংসের দিকে ঠেলে দিতে চান। কিন্তু আমাদের রক্ত থাকতে তা হতে দেব না। ইমার্জেন্সি (জরুরি অবস্থা) লাগবে কেন? আইনশৃঙ্খলা রক্ষাকারী বাহিনী রয়েছে। এ ধরনের সন্ত্রাস কীভাবে দমন করতে হয় আমরা জানি। জনগণ আমাদের সঙ্গে আছে।’ জরুরি অবস্থার অতীত প্রেক্ষাপট তুলে ধরে শেখ হাসিনা বলেন, ‘একসঙ্গে রাষ্ট্রপ্রধান ও তত্ত্বাবধায়ক সরকারের প্রধান হওয়ায় ইয়াজউদ্দিন সাহেব ইমার্জেন্সি দিতে পেরেছিলেন। এখন ইমার্জেন্সি দিতে হলে প্রধানমন্ত্রীকে রাষ্ট্রপতির কাছে লিখিত পাঠাতে হবে। তখন রাষ্ট্রপতি ইমার্জেন্সি জারি করতে পারবেন। কিন্তু আমরা সুশাসন দিতে পারি। পরিস্থিতি নিজেরা নিয়ন্ত্রণ করতে পারি। মানুষের জানমালের নিরাপত্তার ব্যবস্থা নিয়েছি। সুতরাং ইমার্জেন্সি দেওয়ার মতো কোনো পরিস্থিতি নেই।’ শেখ হাসিনা বলেন, ‘যারা টক শো করেন, তাঁদের বুদ্ধির গোড়ায় ধোঁয়া কে দেবেন? তাঁদের টার্গেট তো আমি। কিছু লোক আছেন, গণতান্ত্রিক পন্থা তাঁদের ভালো লাগে না। অসাংবিধানিক পন্থা এলে তাঁরা ভালো থাকেন, তাঁদের গুরুত্ব বাড়ে। তাই তাঁরা ব্যস্ত থাকেন অসাংবিধানিক পন্থা আনা যায় কি না। ওই স্বপ্ন দেখে লাভ হবে না। আমরা দেশকে আর অসাংবিধানিক পন্থায় ঠেলে দেব না। জনগণ এটা চায় না। কেউ এটা করতে চাইলে জনগণ রুখে দেবে। সংবিধানেও অসাংবিধানিক পন্থায় ক্ষমতা দখলের ক্যাপিটাল পানিশমেন্টের (সর্বোচ্চ শাস্তি) বিধান রয়েছে।’ সরকারি দলের আবদুল মতিন খসরুর সম্পূরক প্রশ্নের জবাবে শেখ হাসিনা বলেন, ‘হরতালের মধ্যেও পরীক্ষা হতে পারত। কিন্তু আমার কাছে শিক্ষার্থীর জীবন অনেক গুরুত্বপূর্ণ। বিএনপি নেত্রী খালেদা জিয়ার কোনো হিতাহিত জ্ঞান নেই। কারণ, তিনি যে রাজনৈতিক সিদ্ধান্তে ভুল করেছেন, সেই ভুলের খেসারত তিনি নিজে দিচ্ছেন না। দিতে হচ্ছে দেশের জনগণকে। তিনি এ ধরনের মানসিক বিকৃতির মধ্যে চলছেন। তাঁকে কোনো মতেই বিশ্বাস করা যায় না। পরীক্ষা পেছালে শিক্ষার্থীদের অসুবিধা হলেও কোনোভাবে ঝুঁকিতে ফেলা যাবে না। তাদের আগুনের মধ্যে ঠেলে দেওয়া যায় না। কারণ, খালেদা জিয়া উন্মাদ হয়ে গেছেন, হিতাহিতজ্ঞান হারিয়ে ফেলেছেন। শিশুদের মারতে দ্বিধা করবেন না উনি। পরে পরীক্ষা হলেও শিক্ষার্থীরা ভালোভাবে পাস করতে পারবে।’ বিএনএফ চেয়ারম্যান এস এম আবুল কালাম আজাদের সম্পূরক প্রশ্নে জানতে চান, উন্মাদ-পাগলের বিরুদ্ধে কবে ব্যবস্থা নেওয়া হবে? জবাবে প্রধানমন্ত্রী বলেন, ‘যে উন্মাদ, যে হিংস্র, তার দায় তাকেই বহন করতে হবে। খালেদা জিয়ার কারণে শিক্ষার্থীদের জন্য শান্তিপূর্ণ পরিবেশ তৈরি করা যাচ্ছে না, এটা দুর্ভাগ্যজনক। আশা করব, তাঁর হিতাহিতজ্ঞান ফিরে আসবে। তাঁর হিংস্র মনোভাবে পরিবর্তন আসবে। ছোবল দেওয়া বন্ধ হবে। দেশের মানুষ যেন শান্তিতে থাকতে পারে, আল্লাহ যেন তাঁকে সেই সুমতি দেন।’ আবদুর রহমানের সম্পূরক প্রশ্নের জবাবে প্রধানমন্ত্রী বলেন, ‘বসে থাকার জন্য খালেদা জিয়া ৫ জানুয়ারি ঢাকায় জনসভা করতে চেয়েছিলেন। যেখানে সভা করবেন, সেখানে বসে থাকবেন, আর উঠবেন না, এই ছিল তাঁর পরিকল্পনা। কিন্তু আমাদের ২০১৩ সালের ৫ ও ৬ মে হেফাজতে ইসলামের কাণ্ডের কথা মনে আছে। ৪ মে খালেদা জিয়া দেশবাসীকে ঘর ছেড়ে বেরিয়ে আসার আহ্বান জানিয়েছিলেন। তবে তাঁর ডাকে কেউ সাড়া দেয়নি। এখন তিনি দামি সোফা আর কার্পেট সাজিয়ে অফিসে বসে আছেন। তাঁর জন্য দামি হোটেল থেকে খাবার যাচ্ছে। চর্ব্য, চূষ্য, লেহ্য, পেয়—সবই খাচ্ছেন। আর বসে বসে দেশের মানুষকে পুড়িয়ে মারার নির্দেশ দিচ্ছেন।’ প্রধানমন্ত্রী আরও বলেন, ‘তাঁর ছেলের মৃত্যু হয়েছে। অথচ তিনি কাতরও না, পাথরও না। এই ছেলেটি অসুস্থ ছিল। মালয়েশিয়ায় যেতে তিন-চার ঘণ্টা লাগে। অথচ তিনি একবারও ছেলেটিকে দেখতে যাননি। যে মহিলা নিজের ছেলেকে ভালোবাসেন না, তিনি দেশকে কীভাবে ভালোবাসবেন?’ ড. কামাল হোসেনের নেতৃত্বে একটি প্রতিনিধিদলের খালেদা জিয়াকে শোক জানাতে যাওয়ার প্রসঙ্গে প্রধানমন্ত্রী বলেন, ‘বড় বড় আইনজীবী, তাঁরা গেলেন শোক জানাতে। ছেলে মারা গেছেন। ছেলের জন্য অন্তত মাথায় ঘোমটা দিয়ে আল্লাহ-রসুলের নাম নেবেন। কিন্তু উনি যেভাবে বসেছিলেন, যারা শোক জানাতে গেলেন, তাঁরা কী দেখে এলেন? সত্যিকার শোক জানাতে পেরেছিলেন?’ সানজিদা খানমের সম্পূরক প্রশ্নের জবাবে শেখ হাসিনা বলেন, নাশকতার সঙ্গে জড়িত ব্যক্তিরা যাতে জামিন না পান, সে বিষয়ে সরকারি আইনজীবীদের ব্যবস্থা নিতে বলা হয়েছে। কিছু মানুষ আছেন, তাঁরা এ অবস্থার জন্য রাজনীতিকে গালি দেন। কিন্তু বিএনপি-জামায়াত তো রাজনীতি করছে না। রাজনীতিকে কেন গালি দেওয়া হচ্ছে? নাসিমা ফেরদৌসীর নির্ধারিত প্রশ্নের জবাবে প্রধানমন্ত্রী বলেন, গত জানুয়ারির প্রথম সপ্তাহ হতে বিএনপি-জামায়াত কোনো কারণ ছাড়াই অবরোধ-হরতালের নামে নিরীহ মানুষের ওপর বোমা নিক্ষেপ করে নৃশংসভাবে পুড়িয়ে মারছে। বাস, ট্রেন আর লঞ্চে আগুন দিয়ে সরকারি-বেসরকারি সম্পদের ক্ষতি করছে। কিন্তু জনগণের জানমালের নিরাপত্তা বিধানে সরকার দৃঢ়প্রতিজ্ঞ। নাশকতাকারীদের বিরুদ্ধে আইনানুগ ব্যবস্থা গ্রহণের নির্দেশনা দেওয়া হয়েছে। সহিংসতার সঙ্গে জড়িত এবং এর হুকুমদাতাদের আইনের আওতায় আনতে ব্যবস্থা গ্রহণ করা হয়েছে। নাশকতার পরিকল্পনকারী ও মদদদাতাদের তালিকা করে গ্রেপ্তারের জন্য পুলিশ ও গোয়েন্দা সংস্থাকে নির্দেশ দেওয়া হয়েছে। গোয়েন্দা সংস্থা সম্ভাব্য নাশকতাকারীদের অবস্থান শনাক্ত করে আইনশৃঙ্খলা রক্ষাকারী বাহিনীকে সহযোগিতা করছে। প্রশ্নোত্তরের আগে ডেপুটি স্পিকার ফজলে রাব্বী মিয়ার সভাপতিত্বে সংসদের অধিবেশন শুরু হয়।	0
চোখের জলে চিরবিদায় পেট্রলবোমার নৃশংসতায় প্রাণ হারানো সাতজনকে চোখের জলে চিরবিদায় জানিয়েছেন স্বজন, বন্ধু ও শুভাকাঙ্ক্ষীরা। পাশাপাশি চলমান রাজনৈতিক সন্ত্রাস থেকে মুক্তি চেয়েছেন তাঁরা। বিচার চেয়েছেন এ নৃশংসতার সঙ্গে জড়িত ব্যক্তিদেরও। কুমিল্লার চৌদ্দগ্রামে গত সোমবার গভীর রাতে দুর্বৃত্তদের ছোড়া পেট্রলবোমার দাউ দাউ আগুনে ঘটনাস্থলেই পুড়ে অঙ্গার হন বাবা-মেয়ে ও মা-ছেলেসহ সাতজন। গতকাল তাঁদের নিজ নিজ এলাকায় দাফন করা হয়। গুরুতর দগ্ধ হয়ে বেঁচে থাকার লড়াইয়ে গতকাল বুধবার বিকেলে হেরে গেছেন ওই সাতজনের সহযাত্রী কক্সবাজারের চকরিয়ার রাশিদুল ইসলাম। ঢাকা মেডিকেল কলেজ হাসপাতালের বার্ন ইউনিটে ছিলেন তিনি। যশোরে বাবা নুরুজ্জামান পপলু ও মেয়ে মাইশা তাসনিমকে বিদায় জানাতে তাঁদের জানাজায় মানুষের ঢল নামে। যশোর শহরের ঈদগাহ মাঠে জানাজা শেষে তাঁদের ঘোপ সেন্ট্রাল সড়কের সরকারি কবরস্থানে দাফন করা হয়। জীবনসায়াহ্নে এসে ছেলে আর দশম শ্রেণিতে পড়ুয়া নাতনিকে বিদায় জানানোটা কোনোভাবেই মেনে নিতে পারছিলেন না রোকন উদ্দীন। জানাজা শেষে দাফনের জন্য কফিন বাড়ির সামেন দিয়ে কবরস্থানে নেওয়ার সময় অচেতন হয়ে পড়েন তিনি। এ সময় বিদায় জানাতে আসা কেউ চোখের পানি ধরে রাখতে পারেননি। সবার মুখে ছিল একটাই কথা, ‘আমরা এ ধরনের রাজনৈতিক সন্ত্রাস চাই না। এ অবস্থা থেকে মানুষ মুক্তি চায়।’ যশোরে বাবা-মেয়ের মতো নরসিংদীর ঘোড়াশাল পৌর এলাকার বালুচরপাড়ার মা আসমা আক্তার ও ছেলে শান্ত মিয়াকে বিদায় জানিয়েছেন স্বজন, বন্ধু ও শুভাকাঙ্ক্ষীরা। মেয়ে ও নাতির এমন বিদায় মেনে নিতে ভেঙে পড়েছেন আরমান মিয়া। ‘মা-বাবা বেঁচে থাকতে কেন যে সন্তানগো খোদায় নিয়া যায়। কী পাপ করছিলাম যে বুড়া হইয়া মেয়ে ও নাতির লাশ কান্ধে (কাঁধে) নিয়া ঘুরতে হয়।’ অস্পষ্ট কণ্ঠে এভাবে বিলাপ করছিলেন তিনি। গত মঙ্গলবার রাত সাড়ে নয়টার দিকে বালুচরপাড়া মাদ্রাসা মাঠে জানাজা শেষে পারিবারিক কবরস্থানে তাঁদের দাফন করা হয়। স্ত্রী ও ছেলেকে হারিয়ে যেন নির্বাক মানিক মিয়া। আসমার বোন হোসনা আক্তার বলেন, ‘ভাইয়া (মানিক) ভোর থেকেই প্রায় সারা দিনই প্রিয় ছেলে আর স্ত্রীর কবরের পাশে থাকছেন।’ বাবা-মেয়ে ও মা-ছেলের সহযাত্রী কক্সবাজারের চকরিয়ার মো. ইউছুফকে গতকাল ও আবু তাহেরকে গত মঙ্গলবার দাফন করা হয়েছে। গতকাল সকাল ১০টায় চকরিয়ার পহরচাঁদা সরকারি প্রাথমিক বিদ্যালয়ের মাঠে ইউসুফের জানাজায় বাবা সালেহ আহমেদের বক্তৃতায় যেন চলমান রাজনীতির প্রতি সাধারণ মানুষের রাগ-ক্ষোভ বেরিয়ে আসে। ছেলে হারানো এই বাবা বলেন, ‘আমার ছেলে তো রাজনীতি করে না, রাজনীতি বোঝেও না, খেটে খাওয়া মানুষ। কেন তাকে পেট্রলবোমার আগুনে পুড়ে মরতে হলো। আমি এ হত্যার বিচার চাই।’ পরে স্থানীয় গোবিন্দপুর কবরস্থানে তাঁর মরদেহ দাফন করা হয়। এর আগে মঙ্গলবার রাত ১২টার দিকে হারবাং ইউনিয়নের গাইনাকাটা গ্রামে আবু তাহেরের জানাজা শেষে স্থানীয় কবরস্থানে দাফন করা হয়। কাল শুক্রবার শুরু হতে যাওয়া এসএসসি পরীক্ষা দেওয়ার কথা আবদুর রহমান খান ওরফে ওয়াসিমের (৩৮) বড় মেয়ে কেয়ার। কিন্তু বাবার হাত ধরে পরীক্ষাকেন্দ্রে যাওয়া হবে না তার। রাজনৈতিক নৃশংসতার বলি বাবা ওয়াসিমকে গতকাল শরীয়তপুরের গোসাইর হাটে দক্ষিণ গজারিয়া গ্রামে চিরনিদ্রায় শায়িত করা হয়েছে। ঢাকার কাপ্তান বাজারে পাখি বিক্রির ব্যবসা করে সংসার চালাতেন ওয়াসিম। রাজধানীর মালিবাগ চৌধুরীপাড়া এলাকায় বাসা ভাড়া নিয়ে স্ত্রী ও তিন সন্তান নিয়ে থাকতেন। গতকাল গজারিয়া গ্রামে ওয়াসিমের বাড়ি গিয়ে দেখা যায়, তাঁর মরদেহ ঘিরে বিলাপ করছেন স্বজনেরা। স্ত্রী কোহিনুর আক্তার বারবার মূর্ছা যাচ্ছেন। একবার বিলাপ করে কোহিনুর বলেন, ‘আমরা তো কোনো রাজনীতি করি না, তাহলে আমার স্বামীকে কেন রাজনীতির এমন নিষ্ঠুর বলি হতে হলো। এর বিচার আমি কার কাছে চাইব?’ দাফন অনুষ্ঠানে গিয়ে শরীতপুরের জেলা প্রশাসক রামচন্দ্র দাস কোহিনুর আক্তারের হাতে ২০ হাজার টাকা তুলে দেন। স্থানীয় নাগেরপাড়া ইউনিয়ন পরিষদের চেয়ারম্যান এনায়েত করিম বলেন, ‘এমন নৃশংসতা আমরা কেউ মানতে পারছি না। আর যাতে কোনো মানুষকে এভাবে পুড়িয়ে মারা না হয়, রাজনৈতিক দলগুলোর প্রতি এ আহ্বান জানাই।’ {প্রতিবেদন তৈরিতে সহায়তা করেছেন যশোর অফিস, নরসিংদী প্রতিনিধি, চকরিয়া (কক্সবাজার) প্রতিনিধি, শরীয়তপুর প্রতিনিধি}	0
সাধারণ মানুষের দিন কাটছে প্রবল আতঙ্কে ‘আমরা যে এই দেশের নাগরিক, তা কেউ গণ্যই করে না। এক মাস হলো ব্যবসা-বাণিজ্য নাই। চলাফেরা করতে হচ্ছে জীবন হাতে নিয়ে। এ রকম আতঙ্কের মধ্যে থাকা যায় না। মনে হয় দেশ ছেড়ে চলে যাই। কিন্তু আমাদের মতো মানুষের সেই উপায়ও নাই।’ কথাগুলো বলছিলেন নয়াপল্টনের সিটি হার্ট শপিং সেন্টারের পোশাকের দোকান ইকরা ইন্টারন্যাশনালের বিক্রয় ব্যবস্থাপক সিদ্দিকুর রহমান। অনেক বড় দোকান। থরে থরে নানা রকম পোশাক সাজানো। গতকাল বুধবার বিকেলে যখন তাঁর সঙ্গে কথা হচ্ছিল, তখন পুরো শপিং সেন্টারটিরই প্রায় খাঁ খাঁ অবস্থা। তাঁদের দোকানেও ক্রেতা নেই। সিদ্দিক জানালেন, শীতের এই মৌসুমে প্রতিদিন ১০ হাজার থেকে ৫০-৬০ হাজার টাকা পর্যন্ত বিক্রি হয়। হরতাল-অবরোধ শুরুর পর, এক মাস ধরে দিনে ১০ হাজার টাকাও বিক্রি হয় না। কোনো কোনো দিন এমনও গেছে, বিক্রিই হয়নি। তিনি ক্ষোভের সঙ্গে বললেন, ‘এই অবস্থা থেকে দেশের মানুষকে রক্ষা করতে হলে সরকারকেই দায়িত্ব নিতে হবে।’ এক মাস হয়ে গেল বিএনপি-জামায়াতে ইসলামীর আহ্বানে হরতাল-অবরোধের। দেশের মানুষ কার্যত অবরুদ্ধ অবস্থায়। তার ওপর যানবাহনে আচমকা পেট্রলবোমা হামলা জনজীবন নিরাপত্তাহীন করে তুলেছে। গতকাল ব্যবসায়ী, চাকরিজীবী, শ্রমজীবীসহ বিভিন্ন শ্রেণি-পেশার মানুষের সঙ্গে কথা বলে দেখা গেল, প্রচণ্ড আতঙ্ক ও অসন্তোষ বিরাজ করছে সবার মনে। ব্যবসা-বাণিজ্য, লেনদেনে স্থবিরতা নেমে এসেছে। নতুন বছর শুরু হলেও ছেলে-মেয়েরা স্কুলে যেতে পারছে না। জরুরি প্রয়োজন হলেও লোকজন রাজধানী থেকে বাইরে যেতে পারছেন না। ঢাকার ভেতরেও চলাচল করতে হচ্ছে ভয়ে ভয়ে। এই অচলাবস্থায় অত্যন্ত ত্যক্ত-বিরক্ত তাঁরা। মতিঝিলের অফিস পাড়ায় গতকাল বিকেলে অফিস ছুটির পর বাসায় ফেরার জন্য রিকশার অপেক্ষা করছিলেন খিলগাঁওয়ের জান্নাতুল ফেরদৌস। তিনি একটি বেসরকারি প্রতিষ্ঠানের কর্মকর্তা। দুই বোন। গ্রামের বাড়ি কুষ্টিয়ায়। জানালেন, ছোট বোনকে সঙ্গে নিয়ে তাঁর বৃদ্ধ মা আমিনা বেগম গত ডিসেম্বরের শেষ সপ্তাহে ঢাকায় এসেছেন চিকিৎসার জন্য। দেশের যে অবস্থা তাতে তাদের গ্রামের বাড়িতে পাঠাতে ভরসাই পাচ্ছেন না। মালিবাগ চৌধুরীপাড়ার পোশাকশিল্পের সঙ্গে জড়িত ব্যবসায়ী জামিউল হাসান সমস্যায় পড়েছেন ছেলে দাইম হাসানের পড়ালেখা নিয়ে। সে গুলশানের মানারাত ইন্টারন্যাশনাল স্কুলের ও লেভেলের ছাত্র। সামনে মার্চ মাসে চূড়ান্ত পরীক্ষা। স্কুলে ক্লাস হচ্ছে না। নির্ভর করতে হচ্ছে কোচিংয়ের ওপর। কোচিংগুলোর কোনোটি গুলশানে, কোনোটি আবার ধানমন্ডিতে। ভাঙচুরের কবলে পড়ার ভয়ে নিজের গাড়ি বের করতে পারছেন না। ট্যাক্সি-স্কুটারেও যেতে হচ্ছে প্রচণ্ড আতঙ্ক নিয়ে। উপরন্তু বাড়তি খরচ তো আছেই। তাঁর মন্তব্য হলো, ‘সরকারকেই শক্ত হাতে পরিস্থিতি নিয়ন্ত্রণ করতে হবে। নাগরিকদের জীবনের নিরাপত্তা ফিরিয়ে আনতে হবে। যারা নির্বাচনে না গিয়ে আন্দোলনের নামে বোমাবাজি করবে, সাধারণ মানুষকে কেন তার শিকার হতে হবে।’ তিনি জানালেন, ইংরেজি মাধ্যম স্কুলগুলোর শিক্ষার্থীদের সমস্যা বাংলা মাধ্যমের চেয়ে তুলনামূলক বেশি। তাঁর ভাষায় ‘শিক্ষার্থী ও অভিভাবকদের ত্রাহি’ অবস্থা। কারণ ইংরেজি মাধ্যমে শিক্ষাকার্যক্রম পরিচালিত হয় ‘জুন থেকে জুন’ হিসেবে। সামনেই চূড়ান্ত পর্বের পরীক্ষা। স্কুলগুলোতে শিক্ষার্থীরা আসতে পারছে না। শিক্ষকেরা অভিভাবকদের ডেকে ছাত্রদের দুই দিন, তিন দিন বা এক সপ্তাহের বাড়ির কাজ দিয়ে দিচ্ছেন। পাঠ্যক্রম শেষ করতে শিক্ষার্থীরা হিমশিম খেয়ে যাচ্ছে। বাংলা মাধ্যমেও সমস্যা একেবারে কম নয়। বছরের শুরু বলে জানুয়ারিতে পড়ার চাপ কিছুটা কম থাকে বটে, তবে স্কুলের ওপরের দিকের ক্লাসগুলোতে টানা পুরো মাস ক্লাস না হওয়ায় অভিভাবকেরা উদ্বিগ্ন হয়ে পড়েছেন, বছর শেষে পাঠক্রম শেষ হবে কি না, তা নিয়ে। ছেলে-মেয়েদের পড়ালেখার এই সমস্যা প্রতিটি ঘরেই। মতিঝিলের এস বি ট্রেডার্সের জামাল উদ্দিন জানালেন, তাঁর ছেলে এবার মতিঝিল সরকারি বালক উচ্চবিদ্যালয়ে অষ্টম শ্রেণিতে উঠেছে। এ বছর তার জেএসসি পরীক্ষা। বছরের শুরু থেকেই প্রস্তুতি নিতে হবে ভালো ফল করার জন্য। কিন্তু জানুয়ারি চলে গেল, ফেব্রুয়ারিরও প্রথম সপ্তাহ যাচ্ছে, ক্লাসই শুরু হয়নি। ওদিকে তাঁর নিজের ব্যবসাতেও মন্দা। দিনে দিনে কঠিন হয়ে উঠেছে সংসার, কর্মচারীদের বেতন, ব্যবসা—এসব চালিয়ে নেওয়া। মাঝারি ও ক্ষুদ্র ব্যবসায়ীদের সমস্যা প্রচণ্ড। ব্যাংকঋণের চাপ, জীবনযাত্রার খরচ মেটানো—এসব সামলাতে হয় অনেকটাই নির্ধারিত আয়ের ওপর। হুটহাট করে যেমন তাঁদের বড় মুনাফাও হয় না, তেমনি ব্যবসা ঠিকঠাকমতো চললে তেমন বড় ক্ষতির মুখেও পড়তে হয় না। আয়ের একটি মোটামুটি স্থিতাবস্থা বজায় থাকে। কিন্তু একটানা এই অচলাবস্থায় অনেকেরই ব্যবসা হুমকির মুখে পড়েছে। পুরানা পল্টনের দ্য বেস্টলাইন করপোরেশনের আসাদুজ্জামান এ কথা উল্লেখ করে জানালেন, তিনি গুঁড়া দুধ, শিশুখাদ্য ও মোটরের যন্ত্রাংশ, সাজসজ্জার জিনিসপত্র আমদানি করেন। লোকে পথে গাড়ি নামাতে ভয় পাচ্ছেন। ফলে তাঁর ব্যবসায়ে প্রায় ধস নামার উপক্রম। এর মধ্যে আবার ব্যাংকে টাকা লেনদেনেও সমস্যা হচ্ছে। কয়েক দিন থেকে ব্যাংকে এক লাখ বা তার বেশি টাকা জমা দিতে গেলেই জাতীয় পরিচয়পত্র, চালানের কপিসহ বিভিন্ন কাগজপত্র দাখিল করতে হচ্ছে। এলসি ভাঙাতেও সমস্যা হচ্ছে। অনেক ব্যাংক নিতে চাচ্ছে না। একদিকে ব্যবসায় মন্দা, তার ওপর লেনদেনের এই জটিলতায় বাড়তি দুর্ভোগে পড়তে হচ্ছে। ফুটপাতের বিক্রেতাদের অবস্থা আরও খারাপ। সারা ঢাকা শহরের ফুটপাতজুড়েই হরেক রকম পণ্যের পসরা বিছিয়ে অল্প পুঁজির বহু লোক জীবিকা নির্বাহ করে থাকেন। তাঁদের বিক্রিবাট্টা অর্ধেকেরও নিচে নেমে গেছে। মালিবাগ মোড়ের ফুটপাতের পোশাকবিক্রেতা রাকিব উদ্দিন জানালেন, প্রতিদিন যেখানে তিন থেকে পাঁচ হাজার টাকা পর্যন্ত বিক্রি করতেন, সেখানে এখন পাঁচ শ থেকে এক হাজার টাকা বিক্রি করতেই ‘ঘাম ছুটে যাচ্ছে’। আয়ে টান পড়ায় কঠিন হয়ে উঠেছে তাঁদের সংসার চালানো। এই অবাঞ্ছিত পরিস্থিতি থেকে মানুষ উত্তরণ চান—এটিই এখন তাঁদের প্রধান চাওয়া।	0
রাজধানীতে র‌্যাবের সঙ্গে ‘বন্দুকযুদ্ধে’ দুই যুবক নিহত রাজধানীর যাত্রাবাড়ীর কাঠেরপুল এলাকায় গত মঙ্গলবার গভীর রাতে র‌্যাবের সঙ্গে ‘বন্দুকযুদ্ধে’ দুই যুবক নিহত হয়েছেন। তাঁদের পরিচয় পাওয়া যায়নি। যাত্রাবাড়ীর কাঠেরপুল এলাকায় গত ২৩ জানুয়ারি রাতে বাসে পেট্রলবোমা হামলা হয়েছিল। বিএনপির নেতৃত্বাধীন ২০-দলীয় জোটের টানা অবরোধ চলাকালের‌্যাব ও পুলিশের সঙ্গে কথিত বন্দুকযুদ্ধে রাজধানীসহ দেশের বিভিন্ন স্থানে ১৯ দিনের মধ্যে এ নিয়ে ১০ জন নিহত হলেন। এর আগে জামায়াত-শিবিরের তিনজন, ছাত্রদলের তিনজন ও ‘ছিনতাইকারী’ দুজন নিহত হন। এই ১০ জনের মধ্যে সাতজন নিহত হন ঢাকায়। এ ছাড়া ২৬ জানুয়ারি রাতে চাঁপাইনবাবগঞ্জে আটকের পর ট্রাকের তলায় পিষ্ট হয়ে এক শিবিরকর্মী নিহত হন।র‌্যাবের দাবি, তিনি গাড়ি থেকে পালাতে গিয়ে ট্রাকের নিচে পড়েন। গত সোমবার রাতে যশোরে ইউসুফ আলী ও মো. লিটন নামে বিএনপির দুই সমর্থক ট্রাকের চাপায় নিহত হন। পুলিশের দাবি, পেট্রলবোমা ছোড়ার সময় তাঁরা ট্রাকের চাপায় মারা যান। র্যাব সদর দপ্তরের খুদে বার্তায় (এসএমএস) বলা হয়, মঙ্গলবার গভীর রাতে কয়েকজন দুর্বৃত্ত যাত্রাবাড়ীর কাঠেরপুল এলাকায়র‌্যাব-১০-এর টহল দলকে লক্ষ্য করে পাথর ছুড়ে মারে।র‌্যাব টহলযানের গতি কমিয়ে দিলে দুর্বৃত্তরা ওই যান লক্ষ্য করে পেট্রলবোমা ও গুলি ছোড়ে। গুলিটির‌্যাবের টহলযানের দরজায় লাগে। এ সময়র‌্যাবের সদস্যরা গুলি চালালে দুই যুবক আহত হন। হাসপাতাল সূত্র জানায়,র‌্যাব-১০-এর উপসহকারী পরিচালক শহীদ রক্তাক্ত অবস্থায় দুই যুবককে গতকাল বুধবার ভোর সোয়া চারটার দিকে ঢাকা মেডিকেল কলেজ হাসপাতালে নিয়ে যান। তখন কর্তব্যরত চিকিৎসক তাঁদের মৃত ঘোষণা করেন। ঢাকা মেডিকেল কলেজ হাসপাতালের জরুরি বিভাগের নিবন্ধন খাতায় নিহত একজনের বয়স (৩২), তাঁর পরনে শেওলা রঙের জ্যাকেট ও কালো ফুলপ্যান্ট ছিল বলে উল্লেখ রয়েছে। আরেকজনের বয়স (২৩), তাঁর পরনে ছিল নীল চেক শার্ট ও নেভি ব্লু রঙের জিনস প্যান্ট। হাসপাতাল ও মর্গ সূত্র জানায়, দুই যুবকের শরীরেই একাধিক গুলির চিহ্ন আছে। র্যাবের কর্মকর্তারা দাবি করেন,র‌্যাবের সদস্যরা ঘটনাস্থল থেকে একটি পিস্তল ও নিহত দুজনের কাছ থেকে কিছু ককটেল উদ্ধার করেছেন। রাতে এই প্রতিবেদন লেখা পর্যন্ত পরিচয় শনাক্ত না হওয়া লাশ দুটি ঢাকা মেডিকেল কলেজ মর্গে ছিল। লাশ শনাক্ত করতে কেউ মর্গে যায়নি। ২৩ জানুয়ারি যাত্রাবাড়ীর কাঠেরপুল এলাকায় গ্লোরি পরিবহনের একটি বাসে পেট্রলবোমা হামলায় ২৮ জন দগ্ধ হন। পরে ঢাকা মেডিকেল কলেজ হাসপাতালের বার্ন ইউনিটে চিকিৎসাধীন অবস্থায় নূরে আলম (৪০) মারা যান। গুলিবিদ্ধ লাশ উদ্ধার: মঙ্গলবার দিবাগত রাত তিনটার দিকে পুলিশ ভাষানটেকের শিল্পীরটেক মাঠ থেকে অজ্ঞাত এক যুবকের গুলিবিদ্ধ লাশ উদ্ধার করেছে। তাঁর বাঁ কান ও বুকের বাঁ পাশ গুলিবিদ্ধ ছিল। পরে লাশ ময়নাতদন্তের জন্য ঢাকা মেডিকেল কলেজ মর্গে পাঠানো হয়। নিহত যুবকের সুরতহাল প্রতিবেদন তৈরি করেন ভাষানটেক থানার উপপরিদর্শক (এসআই) মো. নাসিরউদ্দিন। এতে বলা হয়, প্রাথমিক তদন্তে জানা গেছে, অজ্ঞাত দুষ্কৃতকারীরা পরিকল্পিতভাবে অজ্ঞাত এই যুবককে গুলি করে হত্যার পর পালিয়ে গেছে। তাঁর পরনে সাদা জ্যাকেট ও নীল রঙের জিনসের প্যান্ট ছিল। স্থানীয় লোকদের জিজ্ঞাসাবাদ করলে তাঁরা এই যুবককে চেনেন না বলে জানিয়েছেন। মঙ্গলবার বিকেলে মিরপুর বেড়িবাঁধের রুস্তমপুর এলাকা থেকে উদ্ধার হওয়া যুবকের পরিচয় গতকাল রাত পর্যন্ত পাওয়া যায়নি। তাঁর বুকে ছুরিকাঘাতের চিহ্ন রয়েছে। লাশ ঢাকা মেডিকেল কলেজ মর্গে পড়ে আছে।	0
সংবিধানের ভেতর থেকে সমাধান খুঁজতে হবে যেসব দেশে রাজনৈতিক দলগুলোর অসহিষ্ণু আচরণের কারণে গণতন্ত্র ও আইনের শাসন ব্যাহত হচ্ছে, সেসব দেশকে নিজ নিজ সংবিধানের ভেতর থেকেই সমাধান খুঁজতে হবে বলে অভিমত ব্যক্ত করেছেন গণতন্ত্র বিশেষজ্ঞরা। গতকাল বুধবার ব্রিটিশ পার্লামেন্টে গণতন্ত্র ও আইনের শাসনবিষয়ক অধিবেশনে বক্তারা এমন অভিমত ব্যক্ত করেন। ঐতিহাসিক মেগনাকার্টা চুক্তির ৮০০ বছর পূর্তি উপলক্ষে তিন দিনব্যাপী এই সম্মেলনের আয়োজন করে কমনওয়েলথ পার্লামেন্টারি অ্যাসোসিয়েশন যুক্তরাজ্য শাখা। বাংলাদেশ, ভারত, পাকিস্তান, ঘানা, শ্রীলঙ্কাসহ কমনওয়েলথভুক্ত প্রায় ৫০টি দেশের প্রতিনিধিদল এতে অংশ নেয়। প্রথম দিন অধিকার, গণতন্ত্র ও আইনের শাসন এবং কার্যকরী সংসদ গঠনের ওপর অনুষ্ঠিত ভিন্ন ভিন্ন অধিবেশনে বক্তব্য উপস্থাপন করেন ইউনিভার্সিটি অব হালের প্রফেসর লর্ড নর্টন অব লাউথ, কিংস কলেজ লন্ডনের অধ্যাপক ভারনন বোগডানর, এমপি এডওয়ার্ড গার্নার, এমপি ম্যালকন ব্রুস, ওভার্সিস ডেভেলপমেন্ট ইনস্টিটিউটের গবেষক এলিনা রোকা মেনোকাল এবং বাংলাদেশের স্পিকার ও সিপিএর চেয়ারপারসন শিরীন শারমিন চৌধুরী। ঘানা ও কেনিয়া প্রতিনিধির পক্ষ থেকে প্রশ্ন আসে যে সরকার, আইন ও সংবিধান—সবকিছু থাকা সত্ত্বেও মানুষের গণতান্ত্রিক অধিকার নিশ্চিত হয় না কেন? এর জবাবে এমপি এডওয়ার্ড গার্নার কিউসি বলেন, জনগণ যদি সঠিক পন্থায় নিজেদের প্রতিনিধি নির্বাচন করতে না পারে, তখন এ সংকট তৈরি হয়। কার্যকর গণতন্ত্রের জন্য সংসদকে জনগণের প্রতি জবাবদিহি হতে হবে। প্রতিটি দেশে সমস্যার ধরন ভিন্ন ভিন্ন উল্লেখ করে তিনি বলেন, নিজ নিজ সংবিধানের মধ্য থেকেই সরকার ও বিরোধী পক্ষকে সমাধান খুঁজতে হবে। টেকসই গণতন্ত্রের জন্য গণমাধ্যমের ভূমিকার কথা উল্লেখ করে তিনি বলেন, সংবাদপত্রের মাধ্যমে রাজনীতিকেরা জনগণের মনের কথা বুঝতে পারেন। কিংস কলেজের অধ্যাপক ভারনন বোগডানর বলেন, বিরোধী পক্ষ কিংবা সংখ্যালঘু গোষ্ঠী যদি কখনো সরকারে যাওয়ার আশা না দেখে, তাহলে তারা সংবিধান ছুড়ে ফেলতে চাইবে। এ জন্য সংশ্লিষ্ট সব পক্ষকে একই সংবিধানের অধীনে সম্পৃক্ত করে রাজনীতি করতে হবে এবং প্রয়োজনে বিদ্রোহী পক্ষকে ক্ষমতার অংশীদার করার জন্য ব্যবস্থা নিতে হবে। তিনি বলেন, বাংলাদেশ, পাকিস্তান, শ্রীলঙ্কাসহ আফ্রিকার কিছু দেশে গণতন্ত্র প্রতিষ্ঠার ক্ষেত্রে বিশেষ প্রকৃতির সমস্যা রয়েছে। এসব দেশের মানুষকে আইনের মধ্য থেকে এর সমাধান খুঁজতে হবে। বাইরে থেকে এর সমাধান চাপিয়ে দেওয়া সম্ভব নয় বলে তাঁর অভিমত। ম্যালকন ব্রুস বলেন, সংসদীয় গণতন্ত্রকে শক্তিশালী করার জন্য সংসদ সদস্যদের মধ্যে সৌহার্দপূর্ণ সম্পর্কের বিকল্প নেই। প্রশিক্ষণ, সেমিনার, সভা আয়োজন করে নিজেদের মধ্যে অভিজ্ঞতা ভাগাভাগির মাধ্যমে এমনটি করা যায়। লিবারেল ডেমোক্র্যাট দলীয় এই এমপি বলেন, শুধু ক্ষমতায় আসীন হওয়ার জন্য নয়, জনপ্রতিনিধি হিসেবে সরকারকে সহযোগিতা করাও বিরোধী এমপিদের দায়িত্ব।	0
সর্বোচ্চ শান্তির জন্য সার্বোচ্চ শক্তি প্রয়োগ চায় ১৪ দল ‘সর্বোচ্চ শান্তির জন্য সর্বোচ্চ শক্তি’ প্রয়োগের দাবি করেছে আওয়ামী লীগের নেতৃত্বাধীন ১৪-দলীয় জোট। গতকাল বুধবার ধানমন্ডিতে আওয়ামী লীগের সভানেত্রীর রাজনৈতিক কার্যালয়ে ১৪ দলের বৈঠকে এ দাবি করা হয়। বৈঠক শেষে জোটের সমন্বয়ক স্বাস্থ্যমন্ত্রী মোহাম্মদ নাসিম সংবাদ ব্রিফিংয়ে এ কথা জানান। তিনি নাশকতা দমনে প্রশাসনকে আরও কঠোর হওয়ার আহ্বান জানিয়ে বলেন, ‘আইনশৃঙ্খলা রক্ষাকারী বাহিনীকে বলব, আপনাদের আরও নিবিড় ও সতর্কভাবে নাশকতা প্রতিরোধ করতে হবে।’ মোহাম্মদ নাসিম ১৪ দলের চার দিনের কর্মসূচি ঘোষণা করেন। এর মধ্যে রয়েছে: ৭ ফেব্রুয়ারি কুমিল্লার চৌদ্দগ্রামে শান্তি সমাবেশ, ৮ ফেব্রুয়ারি ঢাকা মহানগরসহ সারা দেশে মানববন্ধন, ১৪ ও ১৫ ফেব্রুয়ারি রাজধানীর বিভিন্ন স্থানে শান্তি সমাবেশ। কর্মসূচি সফল করতে আগামীকাল শুক্রবার পেশাজীবী সংগঠনের সঙ্গে মতবিনিময় করবে ১৪ দল। এ ছাড়া ১৪ দলের অন্তর্ভুক্ত জাসদ ৭ ফেব্রুয়ারি সারা দেশে সন্ত্রাসবিরোধী দিবস পালন, ওয়ার্কার্স পার্টি ১০ ফেব্রুয়ারি রাজধানীতে প্রতিবাদ সমাবেশ ও সাম্যবাদী দল ১৩ ফেব্রুয়ারি সন্ত্রাসবিরোধী সমাবেশ করবে। গতকালের বৈঠকে অংশগ্রহণকারী একাধিক নেতার সঙ্গে কথা বলে জানা যায়, বৈঠকে জাসদের শরীফ নুরুল আম্বিয়া প্রশ্ন তোলেন, নাশকতার দায়ে বিএনপির চেয়ারপারসন খালেদা জিয়াকে কেন গ্রেপ্তার করা হচ্ছে না। আরও একজন তাঁর এ বক্তব্যকে সমর্থন করেন। এরপর মোহাম্মদ নাসিম এ বিষয়ে কথা বলতে নিরুৎসাহিত করেন। ওয়ার্কার্স পার্টির আনিসুর রহমান মল্লিক আন্দোলনের নামে বিএনপি-জামায়াতের নাশকতাকে আন্তর্জাতিক ষড়যন্ত্র বলে মন্তব্য করে তাদের অর্থের উৎস খুঁজে বের করার আহ্বান জানান। শরীফ নুরুল আম্বিয়ার সভাপতিত্বে অনুষ্ঠিত বৈঠকে আরও উপস্থিত ছিলেন আওয়ামী লীগের জাহাঙ্গীর কবির, আহমদ হোসেন, আ ফ ম বাহাউদ্দিন নাছিম, সাম্যবাদী দলের দিলীপ বড়ুয়া প্রমুখ।	0
ইউনূস, কামাল ও আবেদকে সংলাপের উদ্যোগ নেওয়ার আহ্বান জেএসডির রাষ্ট্রপতি ব্যর্থ হলে দেশের তিন বিশিষ্ট নাগরিক ড. মুহাম্মদ ইউনূস, ড. কামাল হোসেন ও স্যার ফজলে হোসেন আবেদকে সংলাপের উদ্যোগ নিতে আহ্বান জানিয়েছেন আ স ম আবদুর রবের নেতৃত্বাধীন জাতীয় সমাজতান্ত্রিক দল (জেএসডি)। দলটির মতে, কার্যকর সংলাপ ছাড়া বিদ্যমান সংকট সমাধানের কোনো রাজনৈতিক পথ নেই। গতকাল বুধবার জাতীয় প্রেসক্লাবে এক সংবাদ সম্মেলনে দলটির পক্ষ থেকে এ আহ্বান জানানো হয়। সংবাদ সম্মেলনে লিখিত বক্তব্য তুলে ধরেন জেএসডির সাধারণ সম্পাদক আব্দুল মালেক রতন। সেখানে সংলাপে আলোচনার জন্য দুটি প্রস্তাব দেওয়া হয়। তা হলো: অবিলম্বে অপ্রয়োজনীয় ও অকার্যকর সংবিধান সংশোধন করে দুই কক্ষবিশিষ্ট সংসদ গঠন করা এবং উচ্চকক্ষ থেকে নির্বাচনকালীন সরকার গঠনের বিধান করা। সংবিধান সংশোধনের পর অবিলম্বে সবার অংশগ্রহণমূলক নির্বাচনের ব্যবস্থা করা। সাংবাদিকদের এক প্রশ্নের জবাবে জেএসডির সভাপতি আ স ম আবদুর রব বলেন, ‘আমাদের প্রস্তাবিত এই উদ্যোগে রাষ্ট্রপতি কিংবা বিশিষ্ট নাগরিকেরা সাড়া না দিলে আগামী ২ মার্চ জাতীয় পতাকা দিবসে জাতীয় প্রেসক্লাবে পরবর্তী কর্মসূচির ঘোষণা দেওয়া হবে।’ তিনি দাবি করেন, সরকার যদি আরও দমন-পীড়নের দিকে যায়, তাহলে দেশ সোমালিয়া, সিয়েরা লিওন ও নাইজেরিয়ার মতো ব্যর্থ রাষ্ট্রে পরিণত হতে পারে।	0
হুকুমের আসামি খালেদা জিয়া কুমিল্লার চৌদ্দগ্রাম উপজেলার জগমোহনপুর এলাকায় যাত্রীবাহী বাসে পেট্রলবোমা নিক্ষেপের ঘটনায় বিএনপির চেয়ারপারসন খালেদা জিয়া, যুগ্ম মহাসচিব (দপ্তর) রুহুল কবির রিজভী, সালাহউদ্দিন আহমদ ও স্থায়ী কমিটির সদস্য ব্যারিস্টার রফিকুল ইসলাম মিয়াকে হুকুমের আসামি করা হয়েছে। এ ঘটনায় ২০-দলীয় জোটের নেতা-কর্মীদের বিরুদ্ধে আগুনে পুড়িয়ে হত্যা ও বিস্ফোরক দ্রব্য আইনে করা দুটি মামলায় ৫৬ জনের নাম উল্লেখসহ অজ্ঞাতনামা আরও ১৫ থেকে ২০ জনকে আসামি করা হয়েছে। পুলিশ এ পর্যন্ত ১৫ জনকে গ্রেপ্তার করেছে। চৌদ্দগ্রাম থানার উপপরিদর্শক (এসআই) নুরুজ্জামান হাওলাদার বাদী হয়ে গত মঙ্গলবার মামলা দুটি করেন। তবে এজাহারনামীয় ৫৬ জন আসামির মধ্যে খালেদা জিয়া, রিজভী, রফিকুল ইসলাম ও সালাহউদ্দিন আহমদের নাম নেই। খালেদা জিয়ার বিরুদ্ধে চৌদ্দগ্রামে এটি দ্বিতীয় মামলা। এর আগে গত ২৫ জানুয়ারি চৌদ্দগ্রাম পৌরসভার হালদারপাড়া এলাকায় কাভার্ড ভ্যানে আগুন দেওয়ার ঘটনায় খালেদা জিয়াকে হুকুমের আসামি করে আরও একটি মামলা হয়েছিল। দুই মামলার অন্যতম আসামিরা হলেন জামায়াতে ইসলামীর কেন্দ্রীয় নেতা কুমিল্লা-১১ (চৌদ্দগ্রাম) আসনের সাবেক সাংসদ সৈয়দ আবদুল্লাহ মো. তাহের, চৌদ্দগ্রাম উপজেলা জামায়াতের সভাপতি সাহাবউদ্দিন, সাধারণ সম্পাদক শাহ মো. মিজানুর রহমান ও কেন্দ্রীয় যুবদলের সদস্য কামরুল হুদা। এর মধ্যে কামরুল হুদা গত উপজেলা পরিষদ নির্বাচনে চৌদ্দগ্রাম থেকে বিএনপির প্রার্থী হিসেবে নির্বাচন করে হেরে যান। চৌদ্দগ্রাম থানার ভারপ্রাপ্ত কর্মকর্তা (ওসি) উত্তম চক্রবর্তী বলেন, এ পর্যন্ত ১৫ জনকে গ্রেপ্তার করা হয়েছে। তদন্তের স্বার্থে আসামিদের নাম এই মুহূর্তে বলা যাবে না। পুলিশ ও যৌথ বাহিনীর সাড়াশি অভিযান চলছে। তদন্তকাজ শুরু: চৌদ্দগ্রামে বাসে পেট্রলবোমা নিক্ষেপের ঘটনায় জেলা প্রশাসকের গঠন করা তদন্ত কমিটির প্রধান ও কুমিল্লার অতিরিক্ত জেলা ম্যাজিস্ট্রেট (এডিএম) মুহম্মদ গোলামুর রহমান গতকাল দুপুরে ঘটনাস্থল পরিদর্শন করেছেন। এ সময় তাঁর সঙ্গে কমিটির দুই সদস্য কুমিল্লার সহকারী পুলিশ সুপার (এএসপি) জাহাঙ্গীর আলম ও চৌদ্দগ্রাম উপজেলা নির্বাহী কর্মকর্তা (ইউএনও) দেবময় দেওয়ান উপস্থিত ছিলেন। এডিএম মুহম্মদ গোলামুর রহমান বলেন, আগামী শনিবার সকালে চৌদ্দগ্রামে ওই ঘটনার প্রত্যক্ষদর্শী ও সংশ্লিষ্ট ব্যক্তিদের নিয়ে শুনানি হবে। ইতিমধ্যে বিভিন্ন জায়গা থেকে তথ্য নেওয়া হচ্ছে। এক সপ্তাহের মধ্যে প্রতিবেদন দেওয়ার জন্য জেলা প্রশাসক নির্দেশ দিয়েছেন। গত সোমবার দিবাগত রাত আনুমানিক সাড়ে তিনটার দিকে কক্সবাজার থেকে ঢাকাগামী আইকন পরিবহনের যাত্রীবাহী একটি বাসে পেট্রলবোমা নিক্ষেপ করা হয়। এতে ঘটনাস্থলেই পেট্রলবোমায় পুড়ে মারা যান সাতজন, আহত হন অন্তত ২৮ জন। দগ্ধদের মধ্যে একজন গতকাল বিকেলে ঢাকা মেডিকেল কলেজ হাসপাতালের বার্ন ইউনিটে মারা যান।	0
নেই সেই কর্মচাঞ্চল্য বিএনপির নেতৃত্বাধীন ২০-দলীয় জোটের ডাকা টানা অবরোধ-হরতালে অনেকটাই নিষ্প্রভ পুরান ঢাকা। অধিকাংশ দোকানপাট খোলা থাকলেও ক্রেতা নেই খুব একটা। ব্যবসা-বাণিজ্যে চলছে মন্দা। বাবুবাজার, ইসলামপুর, বাদামতলী, পাটুয়াটুলী, বাংলাবাজার, শ্যামবাজার, নয়াবাজার ও বংশালে নেই পরিচিত কর্মচাঞ্চল্য। সড়কপথ ঝুঁকিপূর্ণ হওয়ায় নৌপথে লঞ্চে যাতায়াত করছেন দেশের দক্ষিণাঞ্চলের অধিকাংশ মানুষ। তবে স্বাভাবিক সময়ের তুলনায় লঞ্চে যাত্রীসংখ্যাও কম। গতকাল বুধবার পুরান ঢাকার বিভিন্ন এলাকা ঘুরে এবং সংশ্লিষ্ট কর্তৃপক্ষের সঙ্গে কথা বলে এই চিত্র পাওয়া গেছে। মাসব্যাপী লাগাতার অবরোধ ও হরতালে সবচেয়ে বেশি বিপাকে পড়েছেন ফুটপাতের ক্ষুদ্র ব্যবসায়ীরা। বেচাবিক্রি না হওয়ায় পথে বসার উপক্রম তাঁদের। ইসলামপুরে ফুটপাতে তিন-চার বছর ধরে পোশাক বিক্রি করেন শহীদুল ইসলাম (৪০)। জানালেন, দোকানে বেচাকেনা বলতে কিছুই নেই। পুঁজিতে টান লাগছে। এভাবে চলতে থাকলে পরিবার নিয়ে পথে বসতে হবে। স্বাভাবিক সময়ে দিনে চার শ-পাঁচ শ টাকা লাভ থাকলেও এখন তা এক শ থেকে দেড় শ টাকায় নেমে এসেছে। ইসলামপুরে পাইকারি কাপড়ের দোকান বাংলাদেশ বস্ত্র করপোরেশন। প্রতিষ্ঠানটির মালিক মো. মিসবাহ উদ্দিন বলেন, অবরোধ-হরতালে প্রায় ৭০ শতাংশ বেচাকেনা কমে গেছে। আগে দিনে কাপড় বিক্রি হতো গড়ে দুই লাখ টাকা, এখন মাত্র ২০ হাজার। ফলে দোকান ভাড়া ও কর্মচারীদের বেতন দিতেই হিমশিম খেতে হবে। হরতালের কারণে ব্যবসা-বাণিজ্যের একই চিত্র দেখা গেল বাদামতলী ফলের আড়তে। আড়তে নেই পর্যাপ্ত ফল। ক্রেতারও তেমন দেখা নেই। এ ছাড়া আড়তসংলগ্ন এলাকায় ফুটপাতে নেই খুচরা বিক্রেতা। সাথী ফ্রেশ ফ্রুটস লিমিটেডের ব্যবস্থাপক দীলিপ ক্ষোভ প্রকাশ করে প্রথম আলোকে বলেন, হরতালের কারণে রাজধানীর বাইরের ক্রেতারা আসতে পারছেন না। ফলে দোকানে বেচাকেনা অর্ধেকে নেমে এসেছে। শিক্ষাপ্রতিষ্ঠানে নেই চাঞ্চল্য: লক্ষ্মীবাজার থেকে সদরঘাট পর্যন্ত সাতটি স্কুল ও তিনটি কলেজের কারণে সব সময়ই একধরনের চাঞ্চল্য থাকে। কিন্তু টানা অবরোধ-হরতালে তেমনটি চোখে পড়ে না। জগন্নাথ বিশ্ববিদ্যালয়ের অধিকাংশ বিভাগেই ক্লাস-পরীক্ষা হয় না। সদরঘাটের চিত্র: নিরাপত্তার কথা ভেবে অবরোধ-হরতালে লঞ্চে যাতায়াত করছেন দেশের দক্ষিণাঞ্চলের অধিকাংশ যাত্রী। তবে সম্প্রতি সদরঘাট ও বরিশালে লঞ্চে পেট্রলবোমা হামলার কারণে অনেকের মধ্যে আতঙ্ক রয়েছে বলে জানালেন কয়েকজন যাত্রী। গতকাল বিকেলে দেখা যায়, সদরঘাট লঞ্চ টার্মিনালে যাত্রীর সংখ্যা ছিল তুলনামূলক কম। ঘাটে থাকা লঞ্চগুলোতেও যাত্রী কম। এ ছাড়া ঘাটের আশপাশের দোকানপাট কিছু খোলা, কিছু বন্ধ। হকারদের আনাগোনাও ছিল হাতে গোনা। রাজধানী থেকে পরিবারসহ গ্রামের বাড়ি পটুয়াখালী যাচ্ছেন আবদুল কাদের। তিনি বলেন, ‘সড়কপথের চেয়ে লঞ্চপথে যাতায়াত অনেকটা নিরাপদ। তবে কিছুদিন আগে লঞ্চে আগুন দেওয়ায় আতঙ্কে রয়েছি।’ বাংলাদেশ অভ্যন্তরীণ নৌ পরিবহন কর্তৃপক্ষের (বিআইডব্লিউটিএ) ঢাকা নদী বন্দরের ট্রাফিক বিভাগের ব্যবস্থাপনা পরিচালক মো. জয়নাল আবেদিন প্রথম আলোকে বলেন, গতকাল দেশের দক্ষিণাঞ্চল থেকে ছোট-বড় মিলিয়ে ৫৭টি লঞ্চ ছেড়ে এসেছে। আর সদরঘাট থেকে ৬৩টি ছেড়ে গেছে। এ ছাড়া যাত্রীদের নিরাপত্তায় পর্যাপ্ত ব্যবস্থা নেওয়া হয়েছে। তবে একজন দায়িত্বশীল কর্মকর্তা জানান, ঈদের উপলক্ষ ছাড়া স্বাভাবিক সময়ে গড়ে ৮০টি করে লঞ্চ আসে ও যায়। সেই তুলনায় যাত্রীসংখ্যা প্রায় অর্ধেকে নেমে এসেছে। যানবাহন: পুরান ঢাকার প্রধান সড়ক থেকে শুরু করে অলিগলিতে নেই চিরচেনা যানজট। ইংলিশ রোড, জনসন রোড, ইসলামপুর ও বাবুবাজার মোড় গতকাল বিকেলে ছিল অনেকটাই ফাঁকা। তবে বংশাল থেকে গুলিস্তান পর্যন্ত কিছুটা গাড়ির জটলা রয়েছে। সদরঘাট থেকে ইউনাইটেড পরিবহনের একটি বাসে মিরপুরে যাচ্ছিলেন ব্যবসায়ী মো. সোহেল। তিনি বলেন, ‘বাংলাবাজারে বই কিনতে আসছিলাম। কিন্তু হরতালে যাতায়াতে সময় কম লাগলেও মনে রয়েছে পেট্রলবোমার আতঙ্ক। তাই গাড়িতে যাতায়াতের সময় চোখ-কান খোলা রাখি।’	0
সিটি করপোরেশন নির্বাচনের জন্য ইসি প্রস্তুত প্রধান নির্বাচন কমিশনার (সিইসি) কাজী রকিবউদ্দীন আহমদ বলেছেন, চলমান রাজনৈতিক অস্থিরতা ও শিক্ষার্থীদের পরীক্ষাসূচি থাকলেও ঢাকা ও চট্টগ্রাম সিটি করপোরেশন নির্বাচনের জন্য নির্বাচন কমিশন প্রস্তুত আছে। গতকাল বুধবার আগারগাঁওয়ে জাতীয় অর্থনৈতিক পরিষদের (এনইসি) সম্মেলনকক্ষে আধুনিক জাতীয় পরিচয়পত্র (স্মার্টকার্ড) সংক্রান্ত প্রকল্পের বৈঠক শেষে সিইসি সাংবাদিকদের এ কথা বলেন। সিইসি বলেন, ঢাকার দুই সিটি করপোরেশন ও চট্টগ্রাম সিটি করপোরেশন নির্বাচনে সবাই অংশগ্রহণ করুক—এটাই নির্বাচন কমিশনের প্রত্যাশা। তিনি বলেন, সীমানা জটিলতা শেষ হলেই ঢাকার দুই সিটি করেপারেশনে নির্বাচন হবে। তবে চট্টগ্রাম সিটিতে নির্ধারিত সময়ে ভোট করতে কোনো অসুবিধা নেই।	0
ইউনূস, কামাল ও আবেদকে সংলাপের উদ্যোগ নেওয়ার আহ্বান জেএসডির রাষ্ট্রপতি ব্যর্থ হলে দেশের তিন বিশিষ্ট নাগরিক ড. মুহাম্মদ ইউনূস, ড. কামাল হোসেন ও স্যার ফজলে হোসেন আবেদকে সংলাপের উদ্যোগ নিতে আহ্বান জানিয়েছেন আ স ম আবদুর রবের নেতৃত্বাধীন জাতীয় সমাজতান্ত্রিক দল (জেএসডি)। দলটির মতে, কার্যকর সংলাপ ছাড়া বিদ্যমান সংকট সমাধানের কোনো রাজনৈতিক পথ নেই। গতকাল বুধবার জাতীয় প্রেসক্লাবে এক সংবাদ সম্মেলনে দলটির পক্ষ থেকে এ আহ্বান জানানো হয়। সংবাদ সম্মেলনে লিখিত বক্তব্য তুলে ধরেন জেএসডির সাধারণ সম্পাদক আব্দুল মালেক রতন। সেখানে সংলাপে আলোচনার জন্য দুটি প্রস্তাব দেওয়া হয়। তা হলো: অবিলম্বে অপ্রয়োজনীয় ও অকার্যকর সংবিধান সংশোধন করে দুই কক্ষবিশিষ্ট সংসদ গঠন করা এবং উচ্চকক্ষ থেকে নির্বাচনকালীন সরকার গঠনের বিধান করা। সংবিধান সংশোধনের পর অবিলম্বে সবার অংশগ্রহণমূলক নির্বাচনের ব্যবস্থা করা।	0
পেট্রলবোমা রাখার অভিযোগে পিটুনি পুলিশে সোপর্দ পেট্রলবোমা বহন করার অভিযোগে ছাত্রদলের দুই নেতা-কর্মীকে পিটিয়ে পুলিশে দিয়েছে ছাত্রলীগ। গতকাল বুধবার বিকেেল বুয়েটের শহীদ মিনারের সামনের রাস্তার মোড়ে তাঁদের দুজনকে বেঁধে পেটানো হয়। আটক দুজন হলেন ছাত্রদলের কেন্দ্রীয় কমিটির বিজ্ঞান ও তথ্যপ্রযুক্তিবিষয়ক সম্পাদক শাহাদাত হোসেন এবং ঢাকা বিশ্ববিদ্যালয়ের গণিত বিভাগের চতুর্থ বর্ষের শিক্ষার্থী ছাত্রদলের কর্মী গোলাম কিবরিয়া। একাধিক প্রত্যক্ষদর্শী জানান, ২০-দলীয় জোটের ডাকা হরতাল-অবরোধ চলাকালে রাজধানীর পলাশী মোড় থেকে ছাত্রদলের ১০-১২ জন নেতা-কর্মী একটি বিক্ষোভ মিছিল বের করেন। মিছিলটি বুয়েটের ভেতর দিয়ে যাওয়ার পথে মোটরসাইকেলে করে ছাত্রলীগের কয়েকজন নেতা-কর্মী ধর ধর বলে ধাওয়া দেন। পরে তাঁদের সঙ্গে ছাত্রলীগের অন্য নেতা-কর্মী, সাধারণ ছাত্র ও স্থানীয় জনতা মিলে তাঁদের ধাওয়া দেন। এ সময় অন্যরা বকশীবাজার মোড়ের দিকে পালিয়ে গেলেও দুজনকে ধরে ফেলেন তাঁরা। পরে দুজনকে রাস্তার মোড়ে বেঁধে সবার সামনে বেধড়ক পেটানো হয়। এরপর চকবাজার থানার পুলিশ দুজনকে উদ্ধার করে ঢাকা মেডিকেল কলেজ হাসপাতালে নিয়ে যায়।	0
পোড়া শরীরে কিস্তির বোঝা ঋণ করে মেয়ের বিয়ে দিয়েছিলেন ট্রাকচালক সাইদুল ইসলাম (৪০)। টানা অবরোধের কারণে রাস্তায় নামেননি। কিস্তির টাকাও জোগাড় হয়নি। অবশেষে বাধ্য হয়ে স্টিয়ারিং ধরলেন। কিন্তু শেষরক্ষা হলো না। গত সোমবার রাতে পেট্রলবোমা হামলায় দগ্ধ হলেন সাইদুল। এতটাই পুড়েছেন যে তাঁকে চেনারই উপায় নেই। একই অবস্থা আরও দুই হেলপারের (ট্রাকচালকের সহকারী)। পোড়া শরীর নিয়ে রাজশাহী মেডিকেল কলেজ হাসপাতালের বার্ন ইউনিটে কাতরাচ্ছেন এই তিন পরিবহনশ্রমিক। মঙ্গলবার দুপুরে বার্ন ইউনিটে গিয়ে দেখা যায়, সাইদুলের চোখমুখ বলে কিছু নেই। আগুনে পুড়ে গোটা মুখ একটা মাংসপিণ্ডে পরিণত হয়েছে। পাশে বসে পাখা নাড়ছেন তাঁর স্ত্রী লালবানু। সাইদুলের বাড়ি রাজশাহী নগরের আলীগঞ্জ এলাকায়। তাঁদের এক ছেলে ও এক মেয়ে কলেজে পড়ে। আরেক মেয়ের সম্প্রতি বিয়ে হয়েছে। এ জন্য তিন দফায় তিনটি বেসরকারি সংস্থা থেকে ৩০ হাজার, ২০ হাজার ও ২৪ হাজার টাকা ঋণ করতে হয়েছে। প্রথম দুটি ঋণের জন্য মাসে পাঁচ হাজার টাকা এবং শেষের ঋণের জন্য সপ্তাহে ৬০০ টাকা করে কিস্তি দিতে হয়। লালবানু বলেন, টানা অবরোধ ও হরতালের কারণে তাঁর স্বামী ট্রাক বের করতে পারেননি। জমানো টাকা শেষ হয়ে গেছে। কিস্তির টাকার জন্য এনজিওর লোকেরাও তাগাদা দিচ্ছেন। কোনো উপায় না দেখে সাইদুল সোমবার ট্রাক নিয়ে বের হয়েছিলেন। বালু টানার কাজ পেয়েছিলেন। বালু টেনে বাড়ি ফিরছিলেন। পথে রাত আটটার দিকে নগরের মোল্লাপাড়া এলাকায় দুষ্কৃতকারীরা ট্রাকে পেট্রলবোমা ছুড়ে মারে। কান্নাজড়িত কণ্ঠে লালবানু বলেন, এখন ছেলে-মেয়ের পড়াশোনার কী হবে? কী খেয়ে বাঁচবেন? কী করেই বা ঋণের টাকা শোধ করবেন? কীভাবে সুস্থ করে তুলবেন স্বামীকে? সাইদুলের ট্রাকেই ছিলেন হেলপার শহিদুল ইসলাম (৩৮)। বাড়ি পবা উপজেলার মুন্না ডাইং এলাকায়। মুখসহ তাঁর শরীরের বিভিন্ন অংশ পুড়ে গেছে। দেখে বোঝার উপায় নেই তিনি জীবিত, না মৃত। তাঁর স্ত্রী মাঞ্জুরা বেগম জানান, সম্প্রতি ঋণ করে তাঁরা ঘর তুলেছেন। সপ্তাহে ৭০০ টাকা কিস্তি টানতে হয়। অবরোধ শুরুর পর কোনো কিস্তি দিতে পারেননি। সংসার চালানোও কষ্টকর হয়ে পড়ে। কোনো উপায় না দেখে তাঁর স্বামী ট্রাকে উঠেছিলেন। এখন সুস্থ মানুষটা পঙ্গু হয়ে গেলে দুই ছেলেমেয়ে নিয়ে তিনি কোথায় দাঁড়াবেন? সোমবার প্রায় একই সময়ে নগরের ছোট বনগ্রাম বারোরাস্তার মোড়ে অপর একটি ট্রাকে পেট্রলবোমা হামলায় দগ্ধ হন মুশরইল এলাকার হেলপার ফারুক হোসেন (৪২)। তাঁর মুখ এতটাই পুড়ে গেছে যে, কোনো সাড়া পর্যন্ত দিতে পারেন না। ফারুকের স্ত্রী রানি বেগম জানান, তাঁদের দুই মেয়ে। বড় মেয়ে ষষ্ঠ শ্রেণিতে পড়ে। অল্প কিছু জমি আছে তাঁদের। সেখানে সম্প্রতি একটা ঘর তুলেছেন। এ জন্য দুটি বেসরকারি সংস্থা থেকে ৪০ হাজার টাকা ঋণ নিয়েছেন। সপ্তাহে ১ হাজার ২০০ টাকা কিস্তি দিতে হয়। এখন কিস্তি পরিশোধ তো দূরের কথা, সন্তানদের মুখে ঠিকমতো খাবারই তুলে দিতে পারছেন না। উপায় না দেখে তাঁর স্বামী ট্রাকে ওঠেন। সারা দিন গাড়ি ঠিক করে রাতে গ্যারেজে ফেরার পথে তিনি হামলার শিকার হন। রানি বেগম বলেন, বড় মেয়ে শুধু কাঁদছে। তার কান্না থামানো যাচ্ছে না। ছোটটা বাবাকে চিনতে পারছে না। ভয় পাচ্ছে। দূরে দূরে গিয়ে থাকছে। একদিকে পেটের জ্বালা, তার ওপর এই অবস্থা! এখন কোথায় যাবেন, কী করবেন ভেবে পাচ্ছেন না। জানতে চাইলে হাসপাতালের পরিচালক ব্রিগেডিয়ার জেনারেল নাসির উদ্দিন বলেন, তিনজনেরই চিকিৎসা খরচ সরকার থেকে বহন করা হচ্ছে। তাঁদের ২০ থেকে ২৮ শতাংশ পুড়ে গেছে। এখানেই তাঁদের সুস্থ করা সম্ভব হবে বলে তিনি আশা করছেন।	0
বরিশালে দরপত্র জমা নিয়ে যুবলীগ–ছাত্রলীগ হাতাহাতি বরিশালে প্রায় ১৫ কোটি টাকার কাজের দরপত্র জমা নিয়ে যুবলীগ ও ছাত্রলীগের নেতা-কর্মীদের মধ্যে হাতাহাতি হয়েছে। গতকাল বুধবার দুপুরে নগরের এলজিইডি কার্যালয়ে এ ঘটনা ঘটে। র‌্যাবের একজনকে আটক করেছে। এলজিইডি কার্যালয় সূত্র জানায়, স্থানীয় সরকার পল্লী উন্নয়ন ও সমবায় মন্ত্রণালয়ের অধীন উজিরপুর উপজেলার তিনটি সড়ক, বানারীপাড়ার তিনটি ও বাবুগঞ্জের দুটি সড়কের কাজের দরপত্র আহ্বান করা হয়। এসব কাজের দরপত্র জমার শেষ দিন ছিল গতকাল। দরপত্র জমা নিয়ে সকাল থেকেই উত্তেজনা বিরাজ করছিল। বেলা সোয়া একটার দিকে একপক্ষ অন্যপক্ষের দরপত্র ছিনিয়ে নেওয়ার অভিযোগ তোলে। এ সময় দুপক্ষের মধ্যে হাতাহাতির ঘটনা ঘটে। দরপত্র ও পে-অর্ডার ছিনিয়ে নেওয়ার অভিযোগ করে মহানগর যুবলীগের সদস্য জিয়াউল হক জানান, ১৫ কোটি টাকার আট গ্রুপের কাজটি ভাগবাটোয়ারা করে নেওয়ার জন্য সকাল থেকে মহানগর ছাত্রলীগের সভাপতি জসিমউদ্দিন ও সাধারণ সম্পাদক অসীম দেওয়ানের নেতৃত্বে জেলা ছাত্রলীগের সাধারণ সম্পাদক আবদুর রাজ্জাকসহ শতাধিক নেতা-কর্মী এলজিইডি ভবন এলাকায় পাহারা বসান। দুপুরে তিনি ও মহানগর যুবলীগের যুগ্ম আহ্বায়ক শাহীন সিকদার দরপত্র জমা দিতে গেলে তাঁদের পে-অর্ডার ও দরপত্র ছিনিয়ে নেন ছাত্রলীগের নেতা-কর্মীরা। এ সময় দুপক্ষের মধ্যে কথা কাটাকাটি ও মারধরের ঘটনা ঘটে। পরে পুলিশ লাঠিপেটা করে পরিস্থিতি নিয়ন্ত্রণে আনে। শাহীন সিকদার বলেন, ছাত্রলীগের বাধার কারণে সাতটি দরপত্র ফেলা সম্ভব হয়নি। তাঁরা জিয়াউল হককে মারধরও করেছে। মহানগর ছাত্রলীগের সাধারণ সম্পাদক অসীম দেওয়ান দাবি করেন, কাজটি আওয়ামী লীগ, ছাত্রলীগ ও যুবলীগ যোগাযোগের ভিত্তিতে (গুছ) করবে বলে সিদ্ধান্ত হয়। বিষয়টি জেলা আওয়ামী লীগের সভাপতি সাংসদ আবুল হাসানাত আবদুল্লাহ, সাধারণ সম্পাদক সাংসদ তালুকদার মো. ইউনুস, সদরের সাংসদ জেবুন্নেছা আফরোজসহ সবাই জানেন। তার পরও জিয়াউল হক ও শাহীন সিকদার দরপত্র ফেলতে আসেন। এ সময় তাঁদের দরপত্র না ফেলার জন্য অনুরোধ করা হয়। কিন্তু তাঁরা তা শোনেননি। এ নিয়ে কথা কাটাকাটি হয়। তবে কোনো ধরনের মারামারির ঘটনা ঘটেনি। পূর্বনির্ধারিত সমঝোতার বিষয়ে জানতে চাইলে জেলা আওয়ামী লীগের সাধারণ সম্পাদক সাংসদ তালুকদার মো. ইউনুস বলেন, ‘এ রকম কোনো সিদ্ধান্ত আমার জানা নাই।’ এ ঘটনার পর বেলা সোয়া দুইটার দিকে নগরের বটতলা এলাকা থেকে ব্রজমোহন কলেজ ছাত্রলীগের যুগ্ম আহ্বায়ক মঈন তুষারকে আটক করে র্যাব।	0
‘সব ঠেলা-ধাক্কা যাইতাছে সাধারণের ওপর দিয়া’ ‘আর কত মানুষ মরলে দুই নেত্রীর ঘুম ভাঙব? এক নেত্রী হরতাল-অবরোধ ডাইকা মানুষ মারতাছে। আরেক নেত্রী সংকটের শেষ না কইরা চুপ কইরা খালি দেখতাছে। সব ঠেলা-ধাক্কা তো যাইতাছে সাধারণ পাবলিকের (মানুষ) ওপর দিয়া।’ এ ক্ষুব্ধ প্রতিক্রিয়া সিলেট শহরের পাঠানটোলা এলাকার বাসিন্দা অবসরপ্রাপ্ত স্কুলশিক্ষক মো. জয়নাল মিয়ার। কেবল জয়নাল মিয়াই নন, এ রকম আরও অন্তত ২০ জন সাধারণ মানুষ দেশের চলমান রাজনৈতিক পরিস্থিতিতে ক্ষুব্ধ প্রতিক্রিয়া জানান। দ্রুত সংকট নিরসনে দুই প্রধান রাজনৈতিক দলকে সংলাপে বসার আহ্বান জানান। গতকাল বুধবার সকাল থেকে দুপুর পর্যন্ত সিলেট নগরের বিভিন্ন এলাকায় নানা শ্রেণি-পেশার মানুষের সঙ্গে এ প্রতিবেদকের আলাপ হয়। সুবিদবাজার এলাকার মুদি দোকানি ইসমাইল উদ্দিন বলেন, গত এক মাসে তাঁর দোকানে বিক্রি হয়েছে মাত্র ৩৫ হাজার টাকার। স্বাভাবিক সময়ে তাঁর ৬৫ থেকে ৭০ হাজার টাকার বিক্রি হয়। কম বিক্রি হওয়ায় দোকানভাড়া ও কর্মচারীদের বেতন দিতে গিয়ে তিনি হিমশিম খাচ্ছেন। ব্রহ্মময়ীবাজারের সবজি ব্যবসায়ী আনোয়ারুল ইসলাম বলেন, পরিবহন খরচ বেড়ে যাওয়ায় পাইকারি বাজারে সবজির দাম বেশি। এ কারণে কেজিপ্রতি সব সবজির দাম ৫ থেকে ১০ টাকা বেড়েছে। জিন্দাবাজার এলাকার ব্যবসায়ী হাসু মিয়া বলেন, রাজনৈতিক পরিস্থিতির যতই অবনতি হচ্ছে, ততই ব্যবসা-বাণিজ্যের অবস্থা খারাপ হচ্ছে। দুই নেত্রীর একগুঁয়েমির কারণে এমন হচ্ছে। মানুষের মনের মতিগতি না বুঝেই তাঁরা রাজনীতি করছেন। মানুষের ক্ষতি করে—এমন রাজনীতি সাধারণ মানুষ চায় না। ব্যাংক কর্মকর্তা ও নাট্যসংগঠক মু. আনোয়ার হোসেনের সঙ্গে কথা হয় বন্দরবাজার এলাকায়। তিনি বলেন, ‘হুটহাট পেট্রলবোমা, ককটেল ফুটছে। পথচারী-যাত্রী থেকে শুরু করে সাধারণ মানুষ কেউই নিরাপদ নন। কে যে কখন রাজনৈতিক সহিংসতার শিকার হয়ে মৃত্যুর দিকে ধাবিত হবেন—তারও তো কোনো নিশ্চয়তা নেই। এ সংকটের সমাধান কী—আমরা ঠিক ভেবে উঠতে পারছি না।’	0
নিরাপদ খাদ্যের জন্য দেশে যথেষ্ট অবকাঠামো নেই রাজধানীতে আয়োজিত এক কর্মশালায় বক্তারা বলেছেন, নিরাপদ খাদ্যের জন্য দেশে যথেষ্ট অবকাঠামো নেই। কৃষকের কাছে বিক্রি হওয়া সারের ৬৫ শতাংশই ভেজাল। বেসরকারিভাবে বিক্রি হওয়া বীজও যথেষ্ট পরিমাণে ভালো মানের নয়। আর উৎপাদিত খাদ্য বিক্রির বিভিন্ন পর্যায়ে মাত্রাতিরিক্ত রাসায়নিক ব্যবহার করা হচ্ছে। বক্তারা বলেন, খাদ্য উৎপাদন ও বিক্রির বিভিন্ন পর্যায়ে যেসব ঝুঁকি রয়েছে, তা মোকাবিলা করেই নিরাপদ খাদ্য আইন-২০১৩ বাস্তবায়ন করতে হবে। ওই ঝুঁকিগুলো দূর করতে সদ্য প্রতিষ্ঠিত নিরাপদ খাদ্য কর্তৃপক্ষকে কাজ করতে হবে। গতকাল বুধবার রাজধানীর সেচ ভবনে কৃষি উপকরণ এবং নিরাপদ খাদ্যের জন্য নীতি বিশ্লেষণ শীর্ষক এ কর্মশালা হয়। এতে নিরাপদ খাদ্য এবং কৃষি উপকরণ বিষয়ে পাঁচটি গবেষণা প্রতিবেদন উপস্থাপন করা হয়। যুক্তরাষ্ট্র সরকারের বৈদেশিক বিষয়ক উন্নয়ন সংস্থা ইউএসএআইডির সহায়তায় আন্তর্জাতিক খাদ্যনীতি গবেষণা সংস্থার (ইফপ্রি) তত্ত্বাবধানে গবেষণাগুলো হয়। সেন্টার ফর এগ্রি রিসার্চ অ্যান্ড সাসটেইনেবল এনভায়রনমেন্ট অ্যান্ড এন্ট্রাপ্রেনিউরশিপ ডেভেলপমেন্ট (কাসিড) গবেষণাগুলো পরিচালনা করে। কৃষি উপকরণের মান নিয়ে গবেষণা প্রতিবেদন উপস্থাপন করতে গিয়ে গবেষণা সংস্থার মিঞা আবদুর রশীদ বলেন, কৃষকেরা সরকারি সংস্থা বাংলাদেশ কৃষি উন্নয়ন করপোরেশন (বিএডিসি) ও বেসরকারি খাতের কাছ থেকে বীজ সংগ্রহ করেন। কিন্তু বেশির ভাগ কৃষক মনে করেন, বেসরকারি বীজের চেয়ে সরকারি বীজের মান ভালো। কয়েকটি বেসরকারি কোম্পানি ছাড়া বাকিদের বীজের মান ভালো নয়। খাদ্য নিরাপত্তাবিষয়ক গবেষণাপত্রে কাসিডের গবেষক সালেহ আহমেদ বলেন, কোনো খাদ্য বা কৃষি উপকরণ নিরাপদ কি না, তা বোঝার মতো কোনো পরীক্ষাগার দেশে নেই। মাছ, সবজি এবং শিল্পপণ্যের মান পরীক্ষার জন্য আলাদা পরীক্ষাগার রয়েছে। কিন্তু সেগুলোর আন্তর্জাতিক মান বা এক্রিডিশন নেই। কর্মশালার উদ্বোধনী অনুষ্ঠানে কৃষি মন্ত্রণালয়ের সচিব ইউনুসুর রহমান, কৃষি মন্ত্রণালয়ের নীতি গবেষণাবিষয়ক সংস্থা পলিসি সাপোর্ট ইউনিটের (আপসু) মহাপরিচালক নাজমুল ইসলাম, কাসিডের প্রধান জহুরুল করিম বক্তব্য দেন।	0
সিটি করপোরেশন নির্বাচনের জন্য ইসি প্রস্তুত প্রধান নির্বাচন কমিশনার (সিইসি) কাজী রকিবউদ্দীন আহমদ বলেছেন, চলমান রাজনৈতিক অস্থিরতা ও শিক্ষার্থীদের পরীক্ষাসূচি থাকলেও ঢাকা ও চট্টগ্রাম সিটি করপোরেশন নির্বাচনের জন্য নির্বাচন কমিশন প্রস্তুত আছে। গতকাল বুধবার আগারগাঁওয়ে জাতীয় অর্থনৈতিক পরিষদের (এনইসি) সম্মেলনকক্ষে আধুনিক জাতীয় পরিচয়পত্র (স্মার্টকার্ড) সংক্রান্ত প্রকল্পের বৈঠক শেষে সিইসি সাংবাদিকদের এ কথা বলেন। সিইসি বলেন, সামনে বড় দুটি নির্বাচন। এই নির্বাচনের জন্য সিইসির প্রস্তুতি রয়েছে। স্থানীয় সরকারের নির্বাচন নির্দলীয়। কিন্তু অতীতে সিটি করপোরেশন নির্বাচনে অনেক দল অংশ নিয়েছে। ঢাকার দুই সিটি করপোরেশন ও চট্টগ্রাম সিটি করপোরেশন নির্বাচনে সবাই অংশগ্রহণ করুক—এটাই নির্বাচন কমিশনের প্রত্যাশা। তিনি বলেন, সীমানা জটিলতা শেষ হলেই ঢাকার দুই সিটি করেপারেশনে নির্বাচন হবে। তবে চট্টগ্রাম সিটিতে নির্ধারিত সময়ে ভোট করতে কোনো অসুবিধা নেই। চলমান সংকট নিরসনে ইসি কোনো উদ্যোগ নেবে কি না, জানতে চাইলে কাজী রকিবউদ্দীন বলেন, ‘না। আমরা দেশের মাথাও নই, অঙ্গও নই। রাজনৈতিক সংকট রাজনৈতিকভাবে সমাধান করতে হবে। ইসির দায়িত্ব ও কাজের পরিধি সংবিধানে বলা রয়েছে।’	0
ভারতের স্বরাষ্ট্র সচিব অনীল গোস্বামী বরখাস্ত ভারতে পররাষ্ট্রসচিব সুজাতা সিংয়ের পর এবার স্বরাষ্ট্রসচিব অনীল গোস্বামীকেও বরখাস্ত করা হয়েছে। সারদা দুর্নীতি কেলেঙ্কারির তদন্তে প্রভাব খাটানোর অভিযোগে গতকাল বুধবার তাঁকে বরখাস্ত করা হয়। বরখাস্তের নির্দেশ পাওয়ার পর তিনি পদত্যাগ করেন। সরকারি ঘোষণার বরাত দিয়ে এনডিটিভির এক খবরে এই তথ্য জানানো হয়। খবরে বলা হয়, সারদা দুর্নীতি কেলেঙ্কারিতে জড়িত থাকার অভিযোগে গত শনিবার গ্রেপ্তার হওয়া কংগ্রেসের সাবেক মন্ত্রী মাতাং সিংয়ের বিরুদ্ধে পদক্ষেপ না নিতে ভারতের কেন্দ্রীয় তদন্ত সংস্থা সিবিআইকে ফোনে ‘সুপারিশ’ করেছিলেন অনীল। অনীল সিবিআইকে ফোন করার পর প্রধানমন্ত্রীর কার্যালয়ে এ ব্যাপারে অভিযোগ যায়। অভিযোগে বলা হয়, স্বরাষ্ট্র দপ্তরের একজন শীর্ষ কর্মকর্তা মাতাংয়ের ব্যাপারে সিবিআইয়ের পদক্ষেপে প্রভাব খাটানোর চেষ্টা করেছেন, এমনকি মাতাংকে যেন গ্রেপ্তার না করা যায়, সে চেষ্টাও করেছিলেন।	0
টিকা নিয়ে সরগরম মার্কিন রাজনীতি পৃথিবী কি গোল না চ্যাপ্টা? বিজ্ঞানীদের কাছে এই প্রশ্ন দীর্ঘদিন মীমাংসিত, কিন্তু যুক্তরাষ্ট্রের কোনো কোনো রক্ষণশীল রিপাবলিকান রাজনীতিক সে ব্যাপারে এখনো পুরোপুরি নিশ্চিত নন। সে দিকেই ইঙ্গিত করে সাবেক ফার্স্ট লেডি ও ২০১৬ সালের সম্ভাব্য প্রেসিডেন্ট পদপ্রার্থী হিলারি ক্লিনটন এক টুইটার বার্তায় লিখেছেন, বিতর্কের কোনো অবকাশ নেই। পৃথিবী গোল ও আকাশের রং নীল। হিলারির এই শ্লেষাত্মক মন্তব্য যে ২০১৬ সালে তাঁর সম্ভাব্য দু-একজন রিপাবলিকান প্রেসিডেন্ট পদপ্রার্থীর দিকে তাক করা, তাতে কোনো সন্দেহ নেই। সম্প্রতি এঁদের কেউ কেউ হামের প্রতিষেধক হিসেবে টিকার উপযোগিতা বিষয়ে সন্দেহ ব্যক্ত করেছেন। কেউ কেউ এমন কথাও বলেছেন, টিকার ফলে শিশুদের মস্তিষ্ক বিকৃতির আশঙ্কা রয়েছে। মার্কিন রাজনীতিকদের এই সন্দেহের সূত্র ড. ওয়েকফিল্ড নামে একজন ব্রিটিশ চিকিৎসকের ১৯৯৮ সালে ল্যানসেট পত্রিকায় প্রকাশিত এক নিবন্ধ। তাতে দাবি করা হয়, হামের টিকার সঙ্গে অটিজমের নিকট সম্পর্ক রয়েছে। এ কথার কোনো বৈজ্ঞানিক ভিত্তি নেই, এই যুক্তিতে ব্রিটিশ চিকিৎসা কর্তৃপক্ষ ড. ওয়েকফিল্ডের লাইসেন্স বাতিল করে। কিন্তু দৃশ্যত কিছু অভিভাবক ও মার্কিন রাজনীতিকদের মধ্যে এখনো সেই তথাকথিত গবেষণাপত্র গুরুত্ব পেয়ে আসছে। বিশ্বের অধিকাংশ দেশ থেকে হাম দীর্ঘদিন ধরে নির্মূল হয়েছে এমন দাবি বারবার ব্যক্ত করার পর এখন দেখা যাচ্ছে, যুক্তরাষ্ট্রের মতো উন্নত দেশেও হাম পুরোপুরি নির্মূল হয়নি। ক্যালিফোর্নিয়াসহ অন্তত ১৪টি অঙ্গরাজ্যে হাম আক্রান্ত শিশুর খোঁজ পাওয়া গেছে। এই সপ্তাহে মার্কিন কংগ্রেসের প্রতিনিধি পরিষদে এক বিশেষ শুনানির ব্যবস্থা করা হয়। চারজন বাঘা বাঘা চিকিৎসককে কংগ্রেস সদস্যরা প্রশ্নবাণে জর্জরিত করেন। ওই চিকিৎসকেরা প্রত্যেকেই স্পষ্টভাবে জানিয়ে দেন, টিকা হাম ঠেকাতে অত্যন্ত কার্যকর। যুক্তরাষ্ট্রে শিশুদের হামের প্রতিষেধক হিসেবে টিকা দেওয়া বাধ্যতামূলক। প্রতিনিধি পরিষদের শুনানিতে স্পিকার জন বেহনার টিকার প্রতি সমর্থন জ্ঞাপন করলেও বলেন, এ ব্যাপারে নতুন কোনো আইনের প্রয়োজন আছে কিনা, সে ব্যাপারে তিনি নিশ্চিত নন। এর ঠিক এক দিন আগে আগামী প্রেসিডেন্ট নির্বাচনের সম্ভাব্য প্রার্থী সিনেটর র্যান্ড পল (যিনি নিজে একজন ডাক্তার) দাবি করেন, শিশুকে টিকা দেওয়া না দেওয়ার প্রশ্নে সিদ্ধান্ত গ্রহণের অধিকার বাবা-মায়ের থাকা উচিত। বিতর্ক থাকার কথা উল্লেখ করে সিনেটর পল দাবি করেন, হামের টিকার ফলে শুধু অটিজম নয়, কোনো কোনো শিশুর মধ্যে মস্তিষ্ক বিকৃতির লক্ষণ দেখা দিয়েছে। তিনি অবশ্য কোনো তথ্যপ্রমাণ দাখিল করতে পারেননি। ২০১৬ সালের আরেক সম্ভাব্য প্রার্থী নিউজার্সির রিপাবলিকান গভর্নর ক্রিস ক্রিস্টিও এ ব্যাপারে সন্দেহ ব্যক্ত করেছেন। টিকার ব্যাপারে রিপাবলিকান রাজনীতিকদের মধ্যে এই দোমনা ভাবের কারণ, এ দেশে রক্ষণশীল মহলে টিকার ব্যাপারে এখনো বিস্তর আপত্তি রয়েছে। পিউ রিসার্চের এক জনমত জরিপে দেখা গেছে, রিপাবলিকান ভোটারদের মধ্যে প্রায় ৩০ শতাংশই হামের প্রতিষেধক হিসেবে টিকার বিরোধী। ফলে বিজ্ঞান যাই বলুক, তৃণমূল পর্যায়ে সমর্থন জোরদার করতে সম্পূর্ণ বিজ্ঞানবিরোধী অবস্থান গ্রহণেও সম্ভাব্য প্রার্থীরা আপত্তি করছেন না। এমনকি ডেমোক্রেটিক দলের প্রেসিডেন্ট বারাক ওবামাও একসময় টিকার ব্যাপারে সন্দেহ ব্যক্ত করেছিলেন। ২০০৮ সালে প্রথমবার প্রেসিডেন্ট পদে প্রতিদ্বন্দ্বিতার সময় ওবামা বলেছিলেন, অনেক বাবা-মা, যাঁদের মধ্যে তিনিও আছেন, টিকার কারণে অটিজম হতে পারে, সে কথা ভেবে উদ্বিগ্ন। ওবামা অবশ্য পরে জানান, বিতর্ক থাক বা না থাক, নিজের ছেলেমেয়েদের তিনি ঠিকই টিকা দিয়েছেন। তবে হিলারি ক্লিনটনের টুইটার বার্তার পর একটা বিষয় স্পষ্ট। টিকায় ক্ষতি হয়, এ কথা আর যেই বিশ্বাস করুক, তিনি করেন না।	0
জয়ন্তীকে আমার পেছনে খেপিয়ে দিয়েছেন মোদি সদ্য পদত্যাগকারী কংগ্রেস নেত্রী জয়ন্তী নটরাজনের সমালোচনার জবাব দিলেন দলের সহসভাপতি রাহুল গান্ধী। এ জন্য তিনি বেছে নিলেন দিল্লি বিধানসভা নির্বাচনের একটি জনসভাকে। অভিযোগ করলেন, তাঁকে আক্রমণ করতে জয়ন্তীকে খেপিয়ে দিয়েছেন স্বয়ং প্রধানমন্ত্রী নরেন্দ্র মোদিই। খবর টাইমস অব ইন্ডিয়া ও এনডিটিভির। রাহুল গান্ধী গতকাল বুধবার দিল্লির জাহাঙ্গীরপুরি এলাকায় একটি জনসভায় ভাষণ দেন। আগামী ৭ ফেব্রুয়ারি অনুষ্ঠেয় দিল্লি বিধানসভার নির্বাচনকে সামনে রেখে কংগ্রেসের প্রচারণার অংশ হিসেবে ওই জনসভার আয়োজন করা হয়। প্রধানমন্ত্রী নরেন্দ্র মোদিকে আক্রমণ করে রাহুল বলেন, ‘লোকসভা নির্বাচনের সময় মোদি প্রতিশ্রুতির ফুলঝুরি ফুটিয়েছেন। আমি বলেছি, একজন মানুষ ভারতকে বদলে দিতে পারবে না।’ প্রজাতন্ত্র দিবসে মোদির নিজের নাম লেখা স্যুট পরা নিয়েও আক্রমণ করতে ছাড়েননি রাহুল। তিনি বলেন, পুরোটাজুড়ে নিজের নাম লেখা যে স্যুট মোদি পরেছিলেন, সেটির দাম ছিল ১০ লাখ রুপি। তা-ও আবার দেশি নয়, যুক্তরাজ্যে তৈরি। অথচ তিনি ‘ভারতে তৈরি করো (মেক ইন ইন্ডিয়া)’—এই বুলি আওড়ে থাকেন। নিত্যপ্রয়োজনীয় দ্রব্যের মূল্য বৃদ্ধি ও বেকারত্ব নিয়েও মোদির সমালোচনা করেন রাহুল। দক্ষিণী নেত্রী জয়ন্তী নটরাজন বিতর্ক নিয়ে প্রথমবারের মতো মুখ খুলে রাহুল বলেন, তিনি তাঁকে (জয়ন্তীকে) উপজাতীয়দের অধিকার রক্ষা করতে বলেছিলেন। তিনি বলেন, ‘আমাকে আক্রমণ করতে মোদিই জয়ন্তী নটরাজনকে খেপিয়ে দিয়েছেন...আমি জয়ন্তীকে বলেছিলাম পরিবেশ, উপজাতি ও দরিদ্রদের রক্ষা করতে হবে। আমি এ বিষয়ে ভীত নই।’ অবশ্য এই বক্তব্যের মধ্য দিয়ে কার্যত জয়ন্তীর অভিযোগের কিছুটা হলেও স্বীকার করে নিলেন রাহুল। গত সপ্তাহে সংবাদ সম্মেলন করে কংগ্রেস থেকে পদত্যাগের ঘোষণা দেওয়ার সময় সাবেক কেন্দ্রীয় মন্ত্রী জয়ন্তী বলেছিলেন, পরিবেশমন্ত্রীর পদে থাকাকালে তাঁকে ‘সুনির্দিষ্ট কিছু অনুরোধ’ করেছিল রাহুলের দপ্তর। কিছু বিশাল প্রকল্পের ব্যাপারে ছাড়পত্র দিতে ওই ‘অনুরোধ’ করা হয়েছিল। একে তিনি আদেশ হিসেবেই নিয়েছিলেন। কংগ্রেস দলে রাহুলের চেয়ে বড় পদে আছেন কেবল একজনই, তাঁর মা সোনিয়া গান্ধী। তিনি দলের সভানেত্রী, ছেলে রাহুল সহসভাপতি। তাই রাহুলের দপ্তর থেকে আসা ‘অনুরোধ’ যে প্রকারান্তরে আদেশ, দৃশ্যত সেটাই বুঝিয়েছিলেন জয়ন্তী।	0
বিজেপির ভুলের পর ভুল ১. কিরণ বেদীকে দলে নেওয়া ও ভাবী মুখ্যমন্ত্রী ঘোষণা করা ২. পানি ও বিদ্যুতের দাম কমানো নিয়ে সরাসরি কোনো প্রতিশ্রুতি না দেওয়া ৩. দিল্লিকে পূর্ণ রাজ্যের মর্যাদা দেওয়ার দাবি থেকে সরে আসা ৪. এএপির তহবিলে হাওয়ালা মারফত কালোটাকা আসার অভিযোগ তোলা ৫. দিল্লিতে বাস করা উত্তর-পূর্বাঞ্চলের মানুষদের ‘অভিবাসী’ আখ্যা দেওয়া দিল্লি বিধানসভা নির্বাচনের ৭২ ঘণ্টা আগে তিন প্রতিষ্ঠিত সংস্থার জরিপ আম আদমি পার্টির (এএপি) জয়জয়কার ও বিজেপির ভরাডুবির আভাস দিলে স্বাভাবিকভাবেই কয়েকটি প্রশ্ন মনে জাগে। যে জরিপকারীরা মাত্র কিছুদিন আগেও প্রধানমন্ত্রী নরেন্দ্র মোদির রথের চাকা গড়গড় করে এগিয়ে যাওয়ার ভবিষ্যদ্বাণী করেছে, তারা দিল্লির ভোটে কেন হঠাৎ বেসুরো গাইছে? দ্বিতীয় প্রশ্ন, এই আভাস সত্যি হলে বিজেপির এই হাল হতে চলেছে কেন? কেনই বা ডিসেম্বর পর্যন্ত নির্বাচনী দৌড়ে পিছিয়ে থাকা অরবিন্দ কেজরিওয়াল এমন হইহই করে এগিয়ে চলেছেন? দিল্লি বিধানসভা নির্বাচনের ৭২ ঘণ্টা আগে তিন প্রতিষ্ঠিত সংস্থার জরিপ আম আদমি পার্টির (এএপি) জয়জয়কার ও বিজেপির ভরাডুবির আভাস দিলে স্বাভাবিকভাবেই কয়েকটি প্রশ্ন মনে জাগে। যে জরিপকারীরা মাত্র কিছুদিন আগেও প্রধানমন্ত্রী নরেন্দ্র মোদির রথের চাকা গড়গড় করে এগিয়ে যাওয়ার ভবিষ্যদ্বাণী করেছে, তারা দিল্লির ভোটে কেন হঠাৎ বেসুরো গাইছে? দ্বিতীয় প্রশ্ন, এই আভাস সত্যি হলে বিজেপির এই হাল হতে চলেছে কেন? কেনই বা ডিসেম্বর পর্যন্ত নির্বাচনী দৌড়ে পিছিয়ে থাকা অরবিন্দ কেজরিওয়াল এমন হইহই করে এগিয়ে চলেছেন? যে উত্তরগুলো উঠে আসছে, সেগুলোর শীর্ষে রয়েছেন কিরণ বেদী। কিরণকে ভাবী মুখ্যমন্ত্রী ঘোষণা করে ভোটে লড়া মোদি-শাহ জুটি ভেবেছিলেন, অরবিন্দ কেজরিওয়াল যদি বুনো ওল হন, কিরণ বেদী তা হলে বাঘা তেঁতুল। কিরণই হবেন অরবিন্দের জবাব। কিন্তু সেটা যে বুমেরাং হবে, তা প্রথম দিকে বোঝা যায়নি। রাজ্য নেতারা পরামর্শ দিয়েছিলেন, দলে নেওয়া হলেও ‘উড়ে এসে জুড়ে বসা’ কিরণ মুখ্যমন্ত্রী হবেন, এই ঘোষণা যেন না করা হয়। মোদি-শাহ তা শোনেননি। বিজেপির মিত্র আরএসএসের নেতারা মঙ্গলবার বলেছেন, দলের কর্মীরা হতাশ হয়ে বসে গেছেন। কিরণ বেদীকে দলে নেওয়া ও ভাবী মুখ্যমন্ত্রী ঘোষণা যদি বিজেপির প্রথম ভুল হয়, দ্বিতীয় ভুল তা হলে পানি ও বিদ্যুতের দাম কমানো নিয়ে সরাসরি কোনো প্রতিশ্রুতি না দেওয়া। এই প্রতিশ্রুতি দিয়ে এএপি বেশ জোরের সঙ্গেই বলেছে, ক্ষমতায় এলে আগেরবারের মতো এবারেও তারা পানি-বিদ্যুতের বিল কমাবে। বিদ্যুৎ কোম্পানির নিরীক্ষাও হবে। কেজরিওয়াল এ অভিযোগও করেন, বিজেপির রাজ্য সভাপতি সতীশ উপাধ্যায়ের সঙ্গে বিদ্যুৎ কোম্পানির ব্যবসায়িক সম্বন্ধ রয়েছে। তাই বিজেপি এমন কোনো ব্যবস্থা নেবে না, যাতে কোম্পানির লাভ কমে যায়। বিজেপি এ অভিযোগকে এতটাই গুরুত্ব দেয় যে সতীশ উপাধ্যায়কে টিকিটই দেয়নি। বিজেপির তৃতীয় ভুল, দিল্লিকে পূর্ণ রাজ্যের মর্যাদা দেওয়ার দাবি থেকে সরে আসা। বিজেপি বরাবর ছোট রাজ্য গঠনের দাবিকে সমর্থন করেছে। দিল্লিকে পূর্ণ রাজ্যের মর্যাদা দেওয়ার দাবিও তাদের অনেক দিনের। এবার তারা সেই দাবির কোনো উল্লেখ ‘ভিশন ডকুমেন্ট’ নামে ঘোষিত ইশতেহারে রাখেনি। অথচ এএপি ইশতেহারে এই দাবি জানিয়েছে। এএপির তহবিলে হাওয়ালা মারফত কালোটাকা আসার অভিযোগ তোলা বিজেপির চতুর্থ ভুল। এতে হিতে বিপরীত হয়েছে। এএপি সব দলের চাঁদার হিসাব তদন্ত করে দেখার আরজি করে সুপ্রিম কোর্টে। তখন থেকে বিজেপি চুপ। অন্যদিকে এর পর থেকে এএপির তহবিলে চাঁদা দেওয়ার ধুম পড়ে গেছে। মোদি বললেন: দিল্লির নির্বাচন-পূর্ব জরিপগুলো এএপিকে এগিয়ে রাখলেও সেসব জরিপের ফল মেনে নিত নারাজ ভারতের প্রধানমন্ত্রী নরেন্দ্র মোদি। গতকাল দক্ষিণ দিল্লির আম্বেদকারনগরে এক নির্বাচনী সভায় মোদি বলেন, ‘মিথ্যা কথায় কান দেবেন না। বিজেপি নিরঙ্কুশ সংখ্যাগরিষ্ঠতা পাবে।’ তিনি বলেন, ‘আমি বারানসিতে লোকসভায় দাঁড়িয়েছিলাম। জরিপে বলা হয়েছিল, আমি বড় ব্যবধানে হেরে যাব। কিন্তু নির্বাচনে আমি জিতে গিয়েছিলাম।’	0
চট্টগ্রামে শান্তিপূর্ণ হরতাল ২০-দলীয় জোটের ডাকা টানা অবরোধ ও হরতালে গতকাল বুধবার চট্টগ্রামে কোনো অপ্রীতিকর ঘটনার খবর পাওয়া যায়নি। নগরে গণপরিবহনের পাশাপাশি ব্যক্তিগত গাড়িও চলেছে। জিইসি ও আগ্রাবাদ মোড়ে দিনের বিভিন্ন সময়ে যানজট ছিল। হরতালের সমর্থনে জোটের নেতা-কর্মীদের তৎপরতা দেখা যায়নি। তবে বড় বিপণিবিতানগুলো বন্ধ ছিল। খাতুনগঞ্জ ও আছদগঞ্জে পণ্য বেচাকেনা হয়েছে। চেরাগীপাহাড় এলাকায় সিটি করপোরেশন পরিচালিত একটি উচ্চবিদ্যালয়ে একজন শিক্ষক জানিয়েছেন, শিক্ষার্থীদের ক্ষতি পুষিয়ে নিতে হরতালের মধ্যে নগরের অনেক স্কুলে ক্লাস হয়েছে। তবে শিক্ষার্থীদের উপস্থিতি স্বাভাবিক সময়ের তুলনায় কম ছিল। সকাল থেকেই নগরের প্রবেশপথ অলংকার মোড়, নতুন সেতু এলাকা ও অক্সিজেন মোড় থেকে বৃহত্তর চট্টগ্রামের বিভিন্ন জেলার উদ্দেশে বাস ছেড়েছে। বন্দর সূত্র জানায়, অবরোধ-হরতালের মধ্যে বন্দরে পণ্য ওঠানো-নামানো স্বাভাবিক রয়েছে। তবে বন্দর থেকে দেশের বিভিন্ন এলাকায় পণ্য পরিবহনে কিছুটা সমস্যা হচ্ছে বলে বন্দরের দায়িত্বশীল এক কর্মকর্তা জানান। নগর পুলিশের অতিরিক্ত কমিশনার বনজ কুমার মজুমদার বলেন, নগরের নিরাপত্তাব্যবস্থা আরও জোরদার করা হয়েছে।	0
পিটিয়ে জখম পটুয়াখালীর বাউফল উপজেলায় বাবাকে পিটিয়ে জখম করেছেন এক ব্যক্তি। নাজিরপুর ইউনিয়নের নিমদী গ্রামে গতকাল সকালে এ ঘটনা ঘটে। আহত আবদুল মতলেব ব্যাপারী (৬০) উপজেলা স্বাস্থ্য কমপ্লেক্সে চিকিৎসাধীন। প্রতিবেশীরা বলেন, মতলেব ব্যাপারীর দুই ছেলে চুন্নু ও কবির। দুই ছেলের মধ্যে জমিসংক্রান্ত বিরোধ আছে। ছোট ছেলে কবিরের লাগানো পেঁপে, শিম, বেগুনসহ অর্ধশতাধিক ফলদ ও সবজি গাছ গতকাল সকালে কেটে ফেলেন বড় ছেলে। এ ঘটনায় তাঁদের বাবা বড় ছেলে চুন্নুকে বকাঝকা করেন। এতে ক্ষিপ্ত হয়ে চুন্নু তাঁর বাবাকে পিটিয়ে জখম করেন। পরে প্রতিবেশীরা তাঁকে উদ্ধার করে হাসপাতালে নিয়ে যায়। 	0
গণতন্ত্রের বারোটা বাজতে কত বাকি? ২০১০ সালে মিসরের পার্লামেন্ট নির্বাচনের পর ‘ইজিপ্টস রিয়েল স্টেট অব ইমার্জেন্সি ইজ ইটস রিপ্রেসড ডেমোক্রেসি’ শিরোনামে এক লেখা লিখেছিলেন দেশটির নোবেল (শান্তি) পুরস্কার বিজয়ী মোহাম্মেদ এল বারাদি। মিসরে আরব বসন্তের ছোঁয়া লাগার ঠিক আগে আগে। লেখাটির শুরুর লাইনটি হচ্ছে ‘মিসরে আরও একটি প্রতারণামূলক ও প্রহসনের নির্বাচন হয়ে গেল।’ আর মূল বিষয় হচ্ছে, তাত্ত্বিকভাবে মিসরের রাজনৈতিক ব্যবস্থায় কী আছে আর বাস্তবে কী হয় বা হচ্ছে। হোসনি মোবারক তখনো ক্ষমতায়। এল বারাদি যা লিখেছেন তা অনেকটা এ রকম, তাত্ত্বিকভাবে মিসরে একটি সংবিধান ও আইন কার্যকর রয়েছে এবং সেখানে জনগণের ইচ্ছার প্রতিফলন রয়েছে, কিন্তু বাস্তবে ক্ষমতাসীন দলের ইচ্ছাই সব। হোসনি মোবারক একজন সম্রাটের মতো ক্ষমতা ভোগ করেন। তাত্ত্বিকভাবে মিসরে বহুদলীয় ব্যবস্থা রয়েছে, কিন্তু বাস্তবে কোনো দল গঠন করতে হলে এমন একটি কমিটির কাছ থেকে অনুমতি নিতে হয়, যে কমিটির নিয়ন্ত্রক হচ্ছে ক্ষমতাসীন দল। এল বারাদি আরও লিখেছেন, মিসরে তাত্ত্বিকভাবে একজন নির্বাচিত প্রেসিডেন্ট রয়েছেন, কিন্তু গত ৫০ বছরেরও বেশি সময়ে দেশটি পেয়েছে মাত্র তিনজন শাসককে। তিনজনের শাসন পদ্ধতি ও দৃষ্টিভঙ্গিতে হয়তো পার্থক্য রয়েছে, কিন্তু তাঁরা সবাই কর্তৃত্ববাদী ও নিপীড়নমূলক রাজনৈতিক ব্যবস্থারই নিয়ন্ত্রক ছিলেন। ২৯ বছর ধরে মিসর দেশটি একটি ‘জরুরি অবস্থার’ মধ্য দিয়ে যাচ্ছে। জরুরি অবস্থার এই অস্ত্র ব্যবহার করে প্রেসিডেন্ট সংবিধানে দেওয়া জনগণের মৌলিক অধিকারকে সহজেই স্থগিত করতে পারেন। এবং এই অস্ত্রের যথেচ্ছ ব্যবহার হয়েছে। কেউ ভিন্নমত প্রকাশের সাহস দেখালে তা ব্যবহার করে তাকে আটক, নির্যাতন বা কখনো হত্যাও করা হয়েছে। এ ধরনের আরও অনেক প্রসঙ্গই এল বারাদি তাঁর প্রবন্ধে উল্লেখ করেছেন, যেগুলো দেশটিতে তাত্ত্বিকভাবে কার্যকর আছে, কিন্তু বাস্তবে নেই। পাঠকদের অনেকেরই এটা জানা যে মিসরে ২০১০ সালের এই ‘প্রতারণাপূর্ণ ও প্রহসনের’ নির্বাচনের মাস খানেক পর ২০১১ সালের জানুয়ারি মাসেই শুরু হয়েছিল তাহরির স্কয়ারের জাগরণ। দীর্ঘদিনের ‘কর্তৃত্ববাদী ও নিপীড়নমূলক’ শাসন যে ধরনের রাজনৈতিক শক্তি বিকাশের সুযোগ ও পরিস্থিতি তৈরি করে, মিসরের ক্ষেত্রেও তা-ই হয়েছে। এখানে তলে তলে শক্তিশালী হয়ে ওঠে মুসলিম ব্রাদারহুড। মিসরের জনগণ ও তরুণদের গণতন্ত্রের আকাঙ্ক্ষা ও গণজাগরণের প্রথম ফসলটি মুসলিম ব্রাদারহুড নিজেদের ঘরে তুলতে পেরেছিল। ৮০০-রও বেশি গণতন্ত্রকামী বিক্ষোভকারীর মৃত্যু এবং দুই সপ্তাহেরও বেশি সময় ধরে চলা এই গণ-আন্দোলন স্বৈরশাসক মোবারকের পতন ঘটায়। এরপর যে নির্বাচন অনুষ্ঠিত হয়, সেখানে প্রেসিডেন্ট নির্বাচিত হন মুসলিম ব্রাদারহুডের মোহাম্মদ মুরসি। কিন্তু গণতান্ত্রিক আন্দোলনের ফসল হিসেবে যে নির্বাচন হলো, সেখানে বিজয়ী হয়ে নিজেদের মুখোশ খুলে ফেলতে খুব সময় নেয়নি মুসলিম ব্রাদারহুড। ক্ষমতার এক বছর পূর্তি না হতেই শুরু হয় মুরসির পদত্যাগের দাবিতে আন্দোলন। বিপ্লবের ফসল এককভাবে নিজেদের ঘরে তোলা, পুরোনো কায়দায় ক্ষমতা কুক্ষিগত করা এবং ইসলামি আইন চালুর চেষ্টার প্রতিবাদে মিসরে উদারনৈতিক, সেক্যুলার ও বাম ধারার রাজনৈতিক দলগুলো আন্দোলন শুরু করে। এর সুযোগে সেনাবাহিনী প্রেসিডেন্ট মুরসিকে ক্ষমতাচ্যুত করে। ক্ষমতার পালাবদলে মিসরের শাসনক্ষমতা এখন সাবেক সেনাপ্রধান প্রেসিডেন্ট আবদেল ফাত্তাহ আল সিসির হাতে। অনেকটা মোবারক স্টাইলের সেই পুরোনো কাঠামোতেই আবার ফিরে গেছে মিসর। মিসরের গণতন্ত্রের বারোটা বেজে আছে শুরু থেকেই। গণতন্ত্রের ঘড়ি সেখানে সেই বারোটা বাজা অবস্থাতেই অচল হয়ে আছে। তাহরির স্কয়ারের গণজাগরণ, আন্দোলন বা বিপ্লব যা-ই বলা হোক না কেন, কিছুই তাকে সচল করতে পারল না! মুরসির ব্রাদারহুড মিসরকে ‘ধর্মীয় রাষ্ট্র বানিয়ে চরিত্র বদলে দেওয়ার’ যে চেষ্টা শুরু করেছিল, তা রুখতে সিসি দিনে দিনে আরও কর্তৃত্ববাদী হয়ে উঠছেন। এর প্রতিক্রিয়ায় সরকারের বিরুদ্ধে সহিংস বিক্ষোভের পথই ধরেছে মুসলিম ব্রাদারহুড। গত ২৫ জানুয়ারি তাহরির স্কয়ার গণজাগরণের চার বছর পূর্তির দিনে পুলিশ, সেনাবাহিনী ও সহিংস বিক্ষোভকারীদের মধ্যে সংঘর্ষে মারা গেছে ২৫ জনেরও বেশি। এমন পরিস্থিতিতে এখন বিভ্রান্তি আর চরম হতাশার মধ্যে পড়েছেন মিসরের সেই তরুণেরা, যাঁরা মুসলিম ব্রাদারহুডের ‘ইসলামি’ বা পুরোনো কায়দায় গণতন্ত্রের নামে কর্তৃত্ববাদী ও নিপীড়নমূলক শাসন—কোনোটাই দেখতে চান না। তাহরির স্কয়ার জাগরণের চার বছর পূর্তির ঠিক আগেই যখন ক্ষমতাচ্যুত প্রেসিডেন্ট হোসনি মোবারক ও তাঁর দুই ছেলে আদালতের সিদ্ধান্তে ছাড়া পান, তখন এই তরুণদের বা দেশটির গণতন্ত্রকামী জনগণের হতাশা কোথায় গিয়ে ঠেকতে পারে, তা আমরা অনুমান করতে পারি। বাংলাদেশ মিসর নয়। এখানে গণতন্ত্রের ঘড়ি হয়তো থেমে যায়নি, তবে গণতন্ত্রের বারোটা বাজানোর সব উদ্যোগ-আয়োজনই চলছে। এর লক্ষণগুলোও দিনে দিনে স্পষ্ট হয়ে উঠছে। এক বছর হলো আমাদের দেশে তাত্ত্বিকভাবে একটি ‘নির্বাচন’ অনুষ্ঠিত হয়েছে। কিন্তু একটি গণতান্ত্রিক ব্যবস্থায় নির্বাচন বলতে যা বোঝায়, তার ধারেকাছ দিয়েও যায়নি ২০১৪ সালের ৫ জানুয়ারির নির্বাচন। তাত্ত্বিকভাবে দেশে সংসদ আছে এবং বিরোধী দলও আছে। কিন্তু বাস্তবে এটা সরকারি দল ও তাদের সহযোগীদের মিলমিশের এক সংসদ। এখানে সাংবিধানিকভাবে বহুদলীয় গণতন্ত্র কায়েম রয়েছে এবং রাজনৈতিক দলগুলোর সভা-সমাবেশ করার অধিকার রয়েছে। কিন্তু বাস্তবে বিরোধী রাজনৈতিক শক্তি হিসেবে যারা বিবেচিত, তাদের সভা-সমাবেশ করার কোনো অধিকার নেই। তাত্ত্বিকভাবে যে সরকারটি ‘নির্বাচিত’ ও ‘গণতান্ত্রিক’ হিসেবে বিবেচিত, সেটি বাস্তবে কতটা কর্তৃত্ববাদী হয়ে উঠছে তা এখন সবার কাছেই দৃশ্যমান হয়ে উঠেছে। সরকারের আচরণে মনে হচ্ছে তারা তা লুকাতেও চাইছে না। আলোচনা, সংলাপ বা সমঝোতা—এসব কোনো কিছুতেই সরকারের সায় নেই। আর যাদের আমরা বিরোধী রাজনৈতিক শক্তি হিসেবে বিবেচনা করছি, সেই বিএনপি বা তাদের জোট এসব কী করছে! সরকারের সঙ্গে না পেরে জনগণকে মাঠে নামিয়ে গণ-আন্দোলন করার শক্তি হারিয়ে বা কৌশল না নিয়ে সাধারণ মানুষকে তারা তাদের শিকারে পরিণত করছে। তারা এখন মানুষ পুড়িয়ে মারছে এবং এভাবে সরকারের ওপর চাপ সৃষ্টির কৌশল নিয়েছে। এটা সাধারণ গণ-আন্দোলন বা সহিংস রাজনৈতিক আন্দোলনও নয়, এটা স্রেফ সন্ত্রাস। দুনিয়াজুড়ে সন্ত্রাসী দলগুলো এ ধরনের কাজ করে। বিএনপি যদি সরকারের বিরুদ্ধে ‘যুদ্ধ’ ঘোষণাও করে, তার পরও তো তারা মানুষ পুড়িয়ে মারার মতো কাজ করতে পারে না। যুদ্ধেরও একটা নিয়ম আছে, কিছু বিষয় মেনে চলতে হয়। বেসামরিক ও সাধারণ নাগরিকেরা যুদ্ধের সময়ও ছাড় পায়। আর এখানে তারাই প্রধান শিকার। এটা এখন পরিষ্কার যে ‘গণতন্ত্র উদ্ধার’ বিএনপির লক্ষ্য নয়, তারা আসলে অন্য কিছু চায়। এ ধরনের সন্ত্রাস আর মানুষ পোড়ানোর কৌশল ধরে রাখার মানে হচ্ছে সরকারকে আরও কঠোর ও কর্তৃত্ববাদী হয়ে উঠতে এবং এর পক্ষে যুক্তি তৈরির সুযোগ করে দেওয়া। বিএনপি কি সেটাই চাইছে? মিসরের জনগণের মতো বাংলাদেশের জনগণও এখন এক চরম হতাশা ও বিভ্রান্তির মধ্যে পড়েছে। জনগণ গণতন্ত্র চায়, চায় সুষ্ঠু, গ্রহণযোগ্য ও অবাধ নির্বাচন। তারা সরকারের কাছ থেকে যেমন গণতান্ত্রিক আচরণ আশা করে, তেমনি দেশে শাস্তি–শৃঙ্খলা বাজায় থাকুক, সেটাও চায়। তারা চায় যেকোনো রাজনৈতিক সমস্যা আলাপ-আলোচনার মধ্য দিয়ে মিটমাট হোক। সরকার এসব বিষয় বিবেচনায় নিচ্ছে না। অন্যদিকে বিরোধীরা রাজনীতি বাদ দিয়ে সন্ত্রাস ও মানুষ পোড়ানোর যে বর্বরতা শুরু করেছে, তাতে দুটি পক্ষের কোনোটির প্রতিই নিঃশর্ত সমর্থন বা পক্ষপাত দেখানোর সুযোগ আছে কি? গত এক মাসের অবরোধ কর্মসূচি ৬০ জনের জীবন নিয়েছে। এর মধ্যে ৩৪ জন মরেছেন পেট্রলবোমা, ককটেল ও আগুনে পুড়ে। কুমিল্লার চৌদ্দগ্রামে গত সোমবার রাতের বাসে পেট্রলবোমার ঘটনা প্রমাণ করেছে যে এসব বর্বরতা নিয়ে দেশবাসীর বিলাপ ও হাহাকার বিএনপি ও তাদের সহযোগীদের নরম করতে পারেনি। অবরোধ অব্যাহত থাকা মানে এসব বর্বরতা চলতেই থাকা। সরকার যে আরও কঠোর হওয়ার পথ ধরবে সেটা পরিষ্কার, শেষ পর্যন্ত চূড়ান্ত কোনো পদক্ষেপই হয়তো নেবে। এতে কোন পক্ষ কীভাবে লাভবান হবে, সেই হিসাব–নিকাশ হয়তো তাদের কাছে আছে, তবে গণতন্ত্রের যে বারোটা বাজবে, সেটা নিশ্চিত। দুই পক্ষই যেন সেই সময়টির জন্যই অপেক্ষা করছে! এ কে এম জাকারিয়া: সাংবাদিক। akmzakaria@gmail.com	0
চলে গেলেন রাশিদুলও বিধবা মায়ের একমাত্র ছেলে রাশিদুল (২৮) ঢাকা মেডিকেল কলেজ হাসপাতালের বার্ন ইউনিটে গতকাল বুধবার মারা গেছেন। স্ত্রী সুমি আক্তার আর দুই সন্তান—আড়াই বছরের রাফিদ আর চার মাসের ফাহিমের জন্য রেখে গেছেন গলা পর্যন্ত ঋণ। ভিটেমাটি বন্ধক রেখে পেশায় কৃষক রাশিদুল পাড়ি দিতে চেয়েছিলেন মধ্যপ্রাচ্যে। পেট্রলবোমায় দগ্ধ হয়ে মারা গেলেন। গত মঙ্গলবার মধ্যরাতে কুমিল্লার চৌদ্দগ্রামে আইকন পরিবহনের বাসে পেট্রলবোমা হামলা হয়। শরীরের ৮০ ভাগ পুড়ে গিয়েছিল তাঁর। পুড়েছিল শ্বাসনালিও। অসহ্য যন্ত্রণা সয়ে গতকাল বিকেল পাঁচটায় তিনি মারা যান। নিবিড় পরিচর্যা কেন্দ্রে (আইসিইউ) চিকিৎসাধীন রাশিদুল জীবনমৃত্যুর সন্ধিক্ষণেও কয়েকবার তাঁর সাধের পাসপোর্টের খোঁজ করেছেন বলে জানান তাঁর স্বজনেরা। তাঁরা বলছিলেন, কাতাের যেতে ৩ লাখ ২০ হাজার টাকা জোগাড় করতে হয়েছিল রাশিদুলকে। পরের জমি বর্গা চষে ৬০ হাজার টাকা জমিয়েছিলেন। ভিটে বন্ধক রেখে ১ লাখ ২০ হাজার টাকা আর প্রতিবেশী স্বজনদের কাছ থেকে ধার করেছিলেন বাকিটা। দগ্ধ হয়ে হাসপাতালে আসার পর প্রধানমন্ত্রীর কার্যালয় থেকে ১০ হাজার টাকা দেওয়া হয় রাশিদুলকে। সহায়তা বলতে এই। রাশিদুলের অবর্তমানে মা সালমা বেগম, স্ত্রী সুমি আক্তার, দুিট শিশুসন্তান কোথায় গিয়ে দাঁড়াবে, কেউ জানে না। এই নিয়ে হরতাল-অবরোধে দগ্ধ হয়ে বার্ন ইউনিটে আটজনের মৃত্যু হলো। আরও ১৩ জনের অবস্থা আশঙ্কাজনক। এঁদের তালিকায় আইকন পরিবহনের যাত্রী শফিকুলও আছেন। নিবিড় পরিচর্যা কেন্দ্রে জায়গা হয়নি বলে হাই ডিপেনডেন্সি ইউনিটে রাখা হয়েছে শফিকুলকে। শ্বাসনালি পুড়ে গেছে, গোটা মুখ পুড়ে যেন কয়লা। বার্ন ইউনিটের চিকিৎসকেরা জানিয়েছেন, নিবিড় পরিচর্যা কেন্দ্রে চিকিৎসাধীন জাহাঙ্গীর ও আবদুর রশীদের অবস্থাও আশঙ্কাজনক। এ দুজনই ২৩ জানুয়ারি যাত্রাবাড়ীর বাসে পেট্রলবোমা হামলায় দগ্ধ হয়েছিলেন। জাহাঙ্গীরের ৪৬ শতাংশ পুড়েছে, আবদুর রশিদের ৩৯ শতাংশ। জাহাঙ্গীর পেশায় ট্রাকচালকের সহকারী, আর আবদুর রশিদ অটোচালক। হাই ডিপেনডেন্সি ইউনিটে চিকিৎসাধীন সালাউদ্দিন ভূঁইয়ার অবস্থাও আশঙ্কাজনক। গতকাল বিকেল পর্যন্ত নিবিড় পরিচর্যা কেন্দ্রে জায়গা না থাকায় তাঁকে স্থানান্তর করা যায়নি। সালাউদ্দিনের শরীরের ২৫ শতাংশ পুড়েছে, পুড়েছে শ্বাসতন্ত্রও। গতকাল পর্যন্ত বার্ন ইউনিটে চিকিৎসা নিয়েছেন ১১২ জন। ৫৯ জন এখনো ভর্তি আছেন। মারা গেছেন আটজন। ঢাকা মেডিকেল কলেজ হাসপাতালের বার্ন ইউনিটের ওপর চাপ কমাতে গতকাল রাজধানীর কুর্মিটোলা জেনারেল হাসপাতালে ২০ শয্যার একটি ইউনিট চালু করা হয়েছে। এ ছাড়া মুগদা জেনারেল হাসপাতালও দু-এক দিনের মধ্যে পুরোপুরি প্রস্তুত হবে। প্রস্তুত রাখা হয়েছে ২০ শয্যার সোহরাওয়ার্দী মেডিকেল কলেজ হাসপাতালও।	0
গোলাম হোসেন বাংলাদেশের মুক্তিসংগ্রামে বুদ্ধিজীবীদের অবদান অসামান্য। মুক্তিযুদ্ধ চলাকালে তাঁদের অনেকেই পাকিস্তানি বাহিনীর নির্মম হত্যাযজ্ঞের শিকার হন। সেই জানা-অজানা বুদ্ধিজীবীদের নিয়ে এই ধারাবাহিক প্রতিবেদন দুঃসাহসী এক মানুষ ছিলেন গোলাম হোসেন। মায়ের মৃত্যুর পর মাত্র ১১ বছর বয়সে তিনি একাই ইউরোপে চলে গিয়েছিলেন। দ্বিতীয় বিশ্বযুদ্ধের সময় ফিরে আসেন। একাত্তরে তিনি বরিশালের অতিরিক্ত পুলিশ সুপার ছিলেন। অসহযোগ আন্দোলন চলাকালে গোলাম হোসেন এই আন্দোলনের সঙ্গে সক্রিয়ভাবে একাত্মতা ঘোষণা করেন। ২৫ মার্চ মুক্তিযুদ্ধ শুরু হলে বরিশালের পুলিশ সুপারের অনিচ্ছা সত্ত্বেও তিনি স্থানীয় সাংসদ নূরুল ইসলাম মঞ্জু ও প্রতিরোধযোদ্ধাদের অধিনায়ক মেজর জলিলের হাতে ১০০ রাইফেল তুলে দেন। ২৯ মার্চ পুলিশ লাইনের অস্ত্রাগার খুলে দিয়ে অবশিষ্ট অস্ত্রগুলোও প্রতিরোধযোদ্ধাদের দেন। তাঁর কয়েকজন সহকর্মীর বিশ্বাসঘাতকতার কারণে তিনি পাকিস্তান সেনাবাহিনীর হাতে বন্দী হন। সহকর্মী ও কোর্ট ইন্সপেক্টর জোনাব আলীর বাসায় তিনি আশ্রয় নিয়েছিলেন। পাকিস্তানি সেনারা তখন তাঁকে হন্যে হয়ে খুঁজছিল। এ বাসা থেকেই ২ মে পাকিস্তানি সেনারা তাঁকে ধরে নিয়ে যায়। এরপর তাঁর আর খোঁজ পাওয়া যায়নি। ধারণা করা হয়, পাকিস্তানি সেনারা তাঁকে হত্যা করে অজ্ঞাত কোনো স্থানে মরদেহ মাটিচাপা অথবা নদীতে ফেলে দিয়েছে। হত্যার সঠিক তারিখ পরিবারের সদস্যরা জানেন না। গোলাম হোসেন সম্পর্কে জানা যায়, তাঁর স্ত্রী সৈয়দা জাকিয়া বানুর আমার স্বামী রচনায়। তিনি লিখেছেন, ‘বরিশালের সেই আগুনঝরা সংগ্রামী দিনগুলির কথা আজও মনে পড়ে। আমাদের বাংলার সামনে দিয়ে যখন উত্তেজিত জনতার মিছিল যেত, আমার স্বামী হাত তুলে তাদের অভিনন্দন জানাতেন। অনেক দামাল ছেলে হয়তো অনেক সময় পুলিশ লাইনের মধ্যে ঢুকে যেত, তিনি বলতেন, এখন নয়, সময় হলে আমি তোমাদের ডেকে নেবো, আমি তোমাদেরই।... ‘১৮ এপ্রিল হানাদার বাহিনী বরিশালে চলে আসে এবং অনেকে গোলাম হোসেনের বিরুদ্ধে নানা কথা বলে এবং কে বা কারা গোলাম হোসেন সাহেবের রাইফেল বণ্টনের ছবি ও ভাষণ টেপ করে রেখেছিল, সেগুলি ব্রিগেডিয়ার আতিক, মেজর এহিয়া, মেজর আসলামের হাতে অর্পণ করে। আমার সুমহান দেশপ্রেমিক স্বামীকে নির্মমভাবে হত্যা করা হয়। আমার স্বামীর কোনো স্মৃতিচিহ্ন আমি পাইনি। তিনি ভালো কাজের পুরস্কারস্বরূপ পিপিএম মেডেল পেয়েছিলেন। হানাদার বাহিনী ও বরিশালের স্থানীয় লোক, সাথে পুলিশের লোকও ছিল—এরা সবাই মিলে আমার বাসার সমুদয় জিনিসপত্র লুটপাট করেছিল।... ‘আমার স্বামীকে কিভাবে কোথায় হত্যা করা হয়েছিল কিছু সঠিকভাবে আজও জানতে পারলাম না। লোকমুখে শুনেছি, তাঁকে গুলি করে হত্যা করা হয়েছিল। কোর্ট ইন্সপেক্টর জোনাব আলীর বাসায় আমার স্বামীকে আশ্রয় দিয়ে হানাদার বাহিনীকে খবর দিয়েছিল। সেখান থেকে হানাদার বাহিনী আমার স্বামীকে ধরে নিয়ে গিয়ে হত্যা করে।’ (স্মৃতি: ১৯৭১, দ্বিতীয় খণ্ড, প্রকাশ ১৯৮৯, সম্পাদনা রশীদ হায়দার)। গোলাম হোসেনের জন্ম ১৯১৯ সালের ১ ডিসেম্বর ভারতের পশ্চিমবঙ্গের হাওড়ায়। বাবা খান সাহেব গোলাম রব্বানী। তিনিও ব্রিটিশ শাসনামলে পুলিশ বিভাগে চাকরি করতেন এবং পুলিশ সুপার হিসেবে অবসর নেন। তাঁর পৈতৃক বাড়ি ফরিদপুরে। গোলাম হোসেন ১১ বছর বয়সে ইউরোপ চলে যান। ফলে তাঁর পড়াশোনায় ছেদ পড়ে। দ্বিতীয় বিশ্বযুদ্ধের সময় ফিরে এসে আবার পড়াশোনা শুরু করেন। দ্বিতীয় বিভাগে ম্যাট্রিক পাস করে কলকাতার রিপন কলেজে ভর্তি হন। আইএ প্রথম বিভাগে পাস করে স্কলারশিপ পান। বিএ পড়ার সময়ই তৎকালীন বেঙ্গল পুলিশ সার্ভিসে সাব ইন্সপেক্টর পদে যোগদান করেন। ভারত ভাগের পর চলে আসেন বাংলাদেশে (তখন পূর্ব বাংলা)। বিভিন্ন সময় গোয়েন্দা বিভাগ, ঢাকা ও কুষ্টিয়াতে চাকরি করার পর পদোন্নতি পেয়ে বরিশাল যান অতিরিক্ত পুলিশ সুপার হিসেবে। ঊনসত্তরের গণ-আন্দোলনের সময় তিনি চুয়াডাঙ্গায় এসডিপিও (মহকুমা পুলিশ প্রশাসক) ছিলেন। তখন ঊর্ধ্বতন কর্তৃপক্ষ আন্দোলনরত মানুষের ওপর গুলি চালানোর নির্দেশ দিলেও তিনি তা পালন করেননি। গোলাম হোসেন এক সন্তানের পিতা। তাঁর ছেলের নাম মোহসীন মো. ইকবাল। স্কেচ: শহীদ বুদ্ধিজীবী স্মারক ডাকটিকিট (ষষ্ঠ পর্যায়) প্রকাশ উপলক্ষে প্রকাশিত স্মরণিকা (১৯৯৭) থেকে। গ্রন্থনা: রাশেদুর রহমান rashedtr@prothom-alo.info	0
গণতান্ত্রিক শক্তি ও নাগরিকের ক্ষমতায়নে গুরুত্বারোপ বাংলাদেশে গণতান্ত্রিক শক্তি ও সব নাগরিকের ক্ষমতায়নের বিষয়ে গুরুত্বারোপ করেছেন মার্কিন প্রেসিডেন্ট বারাক ওবামা ও ভারতের প্রধানমন্ত্রী নরেন্দ্র মোদি। সম্প্রতি দিল্লি সফর করেন বারাক ওবামা। সে সময় এই দুই নেতার আলোচনায় বাংলাদেশ প্রসঙ্গে এমন অভিমত উঠে আসে। মার্কিন প্রেসিডেন্ট বারাক ওবামার জাতীয় নিরাপত্তা কাউন্সিলের দক্ষিণ এশিয়াবিষয়ক জ্যেষ্ঠ পরিচালক ফিল রাইনার ওয়াশিংটনে এক গোলটেবিল বৈঠকে এ তথ্য জানান। ওয়াশিংটনের স্থানীয় সময় গত মঙ্গলবার বিকেলে ফরেন প্রেস সেন্টার ওবামার ভারত সফর নিয়ে এ গোলটেবিল বৈঠকের আয়োজন করে। গত ২৫ থেকে ২৭ জানুয়ারি মার্কিন প্রেসিডেন্ট বারাক ওবামার সফরসঙ্গী ছিলেন ফিল রাইনার। গোলটেবিল বৈঠকের শুরুতে ফিল রাইনার মার্কিন প্রেসিডেন্টের ভারত সফর নিয়ে বিশ্লেষণ তুলে ধরেন। এরপর তিনি প্রশ্নের উত্তর দেন। আঞ্চলিক শান্তি ও স্থিতিশীলতার প্রেক্ষাপটে বারাক ওবামা ভারত সফরের সময় নরেন্দ্র মোদির সঙ্গে বাংলাদেশ নিয়ে কথা বলেছেন িক না, জানতে চাইলে ফিল রাইনার জানান, দুই নেতা ভারতের গণতান্ত্রিক প্রক্রিয়া এবং এ ক্ষেত্রে দেশটির গণতান্ত্রিক প্রক্রিয়ার দৃষ্টান্ত তুলে ধরার বিষয়ে কথা বলেন। ফিল রাইনার বলেন, ‘নিঃসন্দেহে বাংলাদেশের পরিস্থিতি উদ্বেগজনক। কিন্তু আমি মনে করি, এ সফরের সময় দুই নেতা গণতান্ত্রিক শক্তির ক্ষমতা যা সব নাগরিকের ক্ষমতায়নে কি ভূমিকা রাখে সেটির উল্লেখ করেছেন। আমি মনে করি, এটি চলমান আলোচনা; যা আমরা দুই নেতার ক্ষেত্রে লক্ষ করে আসছি। এ বিষয়টি আমরা গুরুত্বের সঙ্গে নিয়েছি এবং এটির বিকাশে আমরা কাজ করে যাব।’ বারাক ওবামা ২৫ জানুয়ারি দিল্লির হায়দরাবাদ হাউসে নরেন্দ্র মোদির সঙ্গে শীর্ষ বৈঠক করেন। বৈঠক শেষে প্রচারিত যৌথ ঘোষণায় আঞ্চলিক শান্তি, নিরাপত্তা ও স্থিতিশীলতা প্রতিষ্ঠার ওপর গুরুত্ব দেওয়া হয়েছে। 	0
হাসানাতের ছেলের গুলিতে পা হারালেন যুবলীগ নেতা প্রধানমন্ত্রী শেখ হাসিনার ফুফাতো ভাই আবুল হাসানাত আবদুল্লাহর ছেলে সাদিক আবদুল্লাহর অস্ত্রের গুলিতে বরিশালের এক যুবলীগ নেতা আহত হয়েছেন। গত ৩০ জানুয়ারি রাতে কুয়াকাটা সৈকতের একটি হোটেলে এ ঘটনা ঘটেছে। গোপনীয়তার সঙ্গে ঢাকায় আনার পর রাজধানীর একটি বেসরকারি মেডিকেল কলেজ হাসপাতালে তাঁর চিকিৎসা চলছে। হাসপাতাল সূত্র জানিয়েছে, চিকিৎসকেরা ব্যবসায়ীর গুলিবিদ্ধ একটি পা কেটে বাদ দিয়েছেন। আহত ব্যবসায়ীর পরিবারের সদস্যরা এ ঘটনা সম্পর্কে কোনো কিছু বলতে রাজি হননি। তবে সাদেক আবদুল্লাহ গতকাল বুধবার প্রথম আলোকে বলেছেন, যে অস্ত্র থেকে গুলি হয়েছে, সেটি তাঁর লাইসেন্স করা। দুর্ঘটনাবশত এটি ঘটেছে। তবে ঘটনার পর ওই ব্যবসায়ীর চিকিৎসাসহ সবকিছু তিনি নিজেই দেখভাল করছেন। আহত ব্যবসায়ী তাঁর ঘনিষ্ঠ বলেও তিনি দাবি করেন। নাম প্রকাশ না করার শর্তে এক প্রত্যক্ষদর্শী প্রথম আলোকে জানান, সাদিক আবদুল্লাহ বরিশাল মহানগর আওয়ামী লীগের সম্ভাব্য সাধারণ সম্পাদক পদপ্রার্থী। দীর্ঘদিন ধরে তিনি ওয়ার্ড আওয়ামী লীগের নেতাদের সমর্থন পাওয়ার চেষ্টা করছেন। এর অংশ হিসেবে শুক্রবার যুবলীগ ও আওয়ামী লীগের কয়েকজন নেতাকে নিয়ে কুয়াকাটা সমুদ্রসৈকতে যান। এ দলে আহত যুবলীগ নেতা নীরব হোসেন ওরফে টুটুলও ছিলেন। আহত নীরব বরিশাল মৎস্য আড়তদার সমিতির যুগ্ম সম্পাদক। তিনি নগরের নাজিরেরপুল এলাকার হারুন অর রশিদের ছেলে। সাদিক আবদুল্লাহ প্রথম আলোকে বলেন, তাঁরা সিভিউ নামে একটি হোটেলে ওঠেন। একই কক্ষে নীরব ও অন্য একজন ছিলেন। ঘটনার সময় তিনি কক্ষে ছিলেন না। শটগানটি গুলিভর্তি অবস্থায় বিছানার ওপরে ছিল। তবে সেখানে কী হয়েছে তা তিনি জানেন না। সন্ধ্যার দিকে হঠাৎ কক্ষ থেকে গুলির শব্দ পান। গিয়ে দেখেন নীরবের বাঁ পায়ে গুলি লেগে রক্ত ঝরছে। এরপর দ্রুত নীরবকে প্রথমে পটুয়াখালী সরকারি হাসপাতালে নিয়ে যান। সেখানে চার ব্যাগ রক্ত দেওয়া হয়। এরপর রাতেই বরিশালে আনা হয়। সেখান থেকে ঢাকায় পাঠানো হয়। এ ঘটনা তিনি বরিশাল পুলিশকে জানিয়েছেন বলে জানান। তবে বরিশালের স্থানীয় সূত্র জানায়, আহত নীরব হোসেন টুটুলকে বরিশাল মেডিকেল কলেজ হাসপাতালে ভর্তি না করে একটি ক্লিনিকে ভর্তি করা হয়। রাত সোয়া নয়টার দিকে তাঁকে বরিশাল শেরেবাংলা মেডিকেল কলেজ হাসপাতালে ভর্তি দেখানো হয়। সেখানে ভর্তি রেজিস্টারে লেখা হয়েছে, নীরব হোসেন সড়ক দুর্ঘটনায় আহত হয়েছেন। কয়েকজন যুবক হাসপাতালের ভর্তি রেজিস্টারে তাঁর নাম লিপিবদ্ধ করেন। কিন্তু তাঁকে হাসপাতালে আনা হয়নি। পরে উন্নত চিকিৎসার জন্য ক্লিনিক থেকেই ঢাকায় পাঠানো হয়। ঢাকায় প্রথমে পঙ্গু হাসপাতালে নেওয়া হলেও পরে ঢাকায় শ্যামলী রিং রোডে সেন্ট্রাল মেডিকেল কলেজ হাসপাতালে ভর্তি করা হয়। সেখানেই নীরব হোসেনের চিকিৎসা হচ্ছে। জানতে চাইলে বরিশাল বরিশাল শের-ই-বাংলা মেডিকেল কলেজের সার্জারি বিভাগের সহকারী অধ্যাপক ডা. জহুরুল হক প্রথম আলোকে বলেন, নীরব হোসেনকে রাত সাড়ে নয়টা থেকে ১০টার দিকে ফেয়ার হেলথ ক্লিনিকে আনা হয়। তাঁর বাঁ পা ক্ষতবিক্ষত ছিল। পায়ের শিরাগুলো বিচ্ছিন্ন থাকায় দ্রুত তাঁকে ঢাকায় নিয়ে যাওয়ার পরামর্শ দেওয়া হয়। ঢাকায় সেন্ট্রাল মেডিকেল কলেজ হাসপাতালে যোগাযোগ করা হলে সেখান থেকে জানানো হয়, শাহজাহান নামের এক ব্যক্তি নীরব হোসেনের চিকিৎসা দেখভাল করছেন। তিনি নীরবের মামা। হাসপাতালে দেওয়া নম্বর থেকে শাহজাহানের সঙ্গে যোগাযোগ করা হলে তিনি প্রথম আলোকে বলেন, ঘটনার ব্যাপারে তিনি কিছুই জানেন না। এ নিয়ে তাঁদের কোনো অভিযোগও নেই। সেন্ট্রাল মেডিকেল কলেজ হাসপাতালের চিকিৎসকেরা জানিয়েছেন, দুদিন আগে নীরব হোসেনকে এ হাসপাতালে আনা হয়েছে। গত মঙ্গলবার তাঁর বাঁ পা কেটে বাদ দিতে হয়েছে। হাসপাতালের প্রধান চিকিৎসা কর্মকর্তা লে. কর্নেল (অব) নূর হোসেন প্রথম আলোকে বলেন, আহত নীরব হোসেন তাঁর আত্মীয়। সেই সুবাদে তাঁকে এখানে আনা হয়েছে। তিনি বলেন, শটগানের গুলিতে তাঁর এক পা কেটে বাদ দেওয়া ছাড়া উপায় ছিল না। এ ধরনের ব্যক্তিকে চিকিৎসা দেওয়ার আগে বিষয়টি পুলিশকে জানানো হয়েছে কি না জানতে চাইলে তিনি বলেন, পঙ্গু হাসপাতাল থেকে শেরেবাংলা নগর পুলিশকে জানানো হয়েছে। জানতে চাইলে শেরেবাংলা নগর থানার ভারপ্রাপ্ত কর্মকর্তা গোপাল গণেশ বিশ্বাস প্রথম আলোকে বলেন, তিনি এ ব্যাপারে কিছুই জানেন না। থানাতেও কিছু জানানো হয়নি।	0
﻿2015-02-07 প্রশাসনে অস্বস্তি উদ্বেগ দেশের চলমান পরিস্থিতি নিয়ে কিছুটা অস্বস্তি ও উদ্বেগের মধ্যে আছেন জনপ্রশাসনের কর্মকর্তারা। তাঁদের মধ্যে কেউ কেউ বর্তমান রাজনৈতিক অচলাবস্থা কাটাতে সরকারের চলমান পদক্ষেপের সাফল্য নিয়ে সংশয় প্রকাশ করেছেন। তাঁরা মনে করছেন, সরকার যেভাবে পরিস্থিতি মোকাবিলা করার চেষ্টা করছে, তাতে পরিস্থিতির খুব একটা উন্নতি হচ্ছে না। গত কয়েক দিন সচিবালয়ে সচিব থেকে নিম্নপদের কর্মচারীদের মুখে একই প্রশ্ন শোনা গেছে—আসলে কী হবে? এই উদ্বেগ-উৎকণ্ঠা তাঁদের দৈনন্দিন কাজেও প্রভাব ফেলছে বলে অনেকে বলেছেন। নৌপরিবহনসচিব শফিক আলম মেহেদী বলেন, ‘পরিস্থিতি এত অস্বস্তিকর যে রাতে ঘুমও হয় না।’ গত কয়েক দিনে অন্তত ১০টি মন্ত্রণালয় ঘুরে দেখা গেছে, মন্ত্রণালয় বা বিভাগের বিভিন্ন শাখার কর্মকর্তারা ঘুরেফিরে বর্তমান পরিস্থিতি নিয়েই আলোচনা করছেন। সরকার-সমর্থক হিসেবে পরিচিত কর্মকর্তারা সহিংসতা দমনে বিএনপি-জামায়াতকে নিবৃত্ত করতে শক্তি প্রয়োগের পক্ষে কথা বলেছেন। আবার এ সময়ে পদায়ন ও পদোন্নতিবঞ্চিত কর্মকর্তারা শক্তি প্রয়োগের সমালোচনা করছেন। তাঁরা এ পরিস্থিতির জন্য সরকারকেই আকার-ইঙ্গিতে দোষারোপ করছেন। অনানুষ্ঠানিক আলোচনায় সরকারের মন্ত্রী-প্রতিমন্ত্রীদের মধ্যেও দৈনন্দিন কাজে-কর্মে বা নীতিনির্ধারণী সিদ্ধান্ত গ্রহণে শৈথিল্যের মনোভাব দেখা গেছে। সম্প্রতি খাদ্যমন্ত্রী কামরুল ইসলামকে টেলিফোনে খাদ্য মন্ত্রণালয়সংক্রান্ত একটি বিষয়ে কথা বলতে চাইলে তিনি প্রথম আলোকে বলেন, ‘আমি এখন রাজনৈতিক বিষয় ছাড়া কোনো বিষয়ে বক্তব্য দেব না।’ এই অবস্থায় অবরোধ ও হরতালের সময়টায় সচিবালয়ের কর্মকর্তা-কর্মচারীদের একটি অংশ কেবল হাজিরা দিতেই অফিসে আসছেন বলে নিয়মিত কাজ করা কর্মকর্তারা দাবি করেন। অফিসে আসা-যাওয়ার সময়ও ঠিক রাখছেন না অনেকে। জানতে চাইলে জনপ্রশাসনসচিব কামাল আবদুল নাসের চৌধুরী বলেন, যেহেতু পেট্রলবোমায় মানুষ দগ্ধ হচ্ছে, কর্মকর্তা-কর্মচারীদের মধ্যেও তো ভয়ভীতি থাকবে। তবে সচিবালয়ের কাজকর্ম ঠিকমতো চলছে। এ ব্যাপারে খুব একটা অসুবিধা হচ্ছে না। তিনি বলেন, সন্ত্রাস-বোমাবাজির হাত থেকে সবাই নিষ্কৃতি চায়। প্রত্যেকেই চায় এই অবস্থার উত্তরণ ঘটিয়ে স্বাভাবিক অবস্থায় ফিরে যেতে। গত এক সপ্তাহে অন্তত ১৪ জন সচিবের সঙ্গে কথা বলেছে প্রথম আলো। তাঁদের বড় একটি অংশ মনে করছেন, সহিংসতা দমনে কঠোর হওয়ার কৌশল সঠিক, তবে এককভাবে এই কৌশল প্রয়োগ করে সরকার এখনো সফল হতে পারেনি। এই অবস্থায় যাঁরা শক্ত হাতে পরিস্থিতি সামাল দেওয়ায় সরাসরি যুক্ত, তাঁদের বিশেষ করে নিরাপত্তা বাহিনীর প্রধানদের রাজনৈতিক বক্তব্য এবং ভয়ভীতি দেখানোর চেষ্টা সারা দেশের মানুষের মধ্যে অস্থিরতা বাড়িয়েছে। তাঁদের মতে, রাজনৈতিক সমস্যা শুধু গুলি বা গ্রেপ্তার-কৌশল দিয়ে মোকাবিলা করা সম্ভব নয়, রাজনৈতিকভাবেই সমাধান করতে হবে। একজন জ্যেষ্ঠ সচিব নাম না প্রকাশ করার শর্তে বলেন, ‘এভাবে কত দিন চলবে? আর আইনশৃঙ্খলা রক্ষাকারী বাহিনীর প্রধানদেরও বা এত কথা বলার দরকার কী?’ প্রসঙ্গত, বিএনপির নেতৃত্বাধীন জোটের অবরোধ কর্মসূচিকে কেন্দ্র করে সারা দেশে পেট্রলবোমা হামলায় সাধারণ মানুষ হতাহতের ঘটনায় জানুয়ারি মাসজুড়ে আইনশৃঙ্খলা রক্ষাকারী বাহিনীর শীর্ষ কর্মকর্তারা নানা বক্তব্য দিয়েছেন। এসব বক্তব্য রাজনৈতিক বা দায়িত্বশীল কর্মকর্তাদের পদের সঙ্গে যায় না বলে অনেকেই মন্তব্য-প্রতিক্রিয়া জানিয়েছেন। মন্ত্রিপরিষদ সচিব মোশাররাফ হোসাইন ভূইঞা বলেন, ‘সরকারি অবস্থানের বাইরে আমার কোনো ব্যক্তিগত মতামত নেই। তবে সরকারি কর্মকর্তা হিসেবে বলছি, সচিবালয়ের পরিস্থিতি ঠিক আছে। দেশব্যাপী সরকারি কর্মকর্তারা-কর্মচারীরা পেশাদারিত্বের সঙ্গে তাঁদের দায়িত্ব পালন করছেন।’	0
বিএনপির সঙ্গে আলোচনা নয় বিএনপির নেতৃত্বাধীন ২০-দলীয় জোটের আন্দোলনকে আন্তর্জাতিক সন্ত্রাসী সংগঠন আইএসের সঙ্গে তুলনা করে দলটির সঙ্গে কোনো সংলাপ বা আলোচনায় যাবে না বলে সিদ্ধান্ত নিয়েছে আওয়ামী লীগ। একই সঙ্গে নাশকতায় জড়িত প্রত্যেকের বিরুদ্ধে কঠোর আইনানুগ ব্যবস্থা নেওয়ার সিদ্ধান্ত হয়েছে। গতকাল শুক্রবার রাতে গণভবনে আওয়ামী লীগের কেন্দ্রীয় কার্যনির্বাহী সংসদের বৈঠকে এ সিদ্ধান্ত হয়। বৈঠক শেষে দলের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম সংবাদ ব্রিফিং করে দলীয় এ সিদ্ধান্তের কথা জানান। বিএনপি-জামায়াতের টানা অবরোধ কর্মসূচির ৩১ দিন পর এ নিয়ে এই প্রথম আওয়ামী লীগের কার্যনির্বাহী সংসদের বৈঠক হলো। প্রধানমন্ত্রী শেখ হাসিনার সভাপতিত্বে সন্ধ্যা সাতটায় বৈঠক শুরু হয়ে তা রাত ১০টায় শেষ হয়। প্রধানমন্ত্রী শেখ হাসিনার সূচনা বক্তব্য গণমাধ্যমের জন্য উন্মুক্ত ছিল। এরপর রুদ্ধদ্বার বৈঠক হয়। বৈঠকে দলীয় সভানেত্রী শেখ হাসিনা ও সাধারণ সম্পাদক সৈয়দ আশরাফ দেশের বর্তমান পরিস্থিতিতে দলীয় অবস্থান সম্পর্কে বক্তব্য দেন। তাঁদের বক্তব্যের সঙ্গে সবাই একমত পোষণ করেন। এরপর সাংগঠনিক অন্যান্য বিষয়েও আলোচনা হয়। সূচনা বক্তব্যে শেখ হাসিনা বলেন, আন্তর্জাতিক সন্ত্রাসী জঙ্গি সংগঠন ইসলামিক স্টেট (আইএস) এবং বিএনপির চেয়ারপারসন খালেদা জিয়ার মধ্যে কোনো তফাত নেই। আইএস মানুষ পুড়িয়ে মারছে। বিএনপি-জামায়াতও মানুষ পুড়িয়ে মারছে। তিনি সংলাপের বিপক্ষে মত দিয়ে বলেন, ‘অনেকেই টিভি টক শোতে আমাকে সংলাপের কথা বলেন। পুত্রশোক যাকে টলাতে পারল না, আমি তাকে সহানুভূতি জানাতে দেখতে গেলাম, আমাকে ঢুকতে দেওয়া হলো না। তিনি বলেন, ‘বিএনপির কার্যালয়ে একজন ভদ্রলোকও কি ছিলেন না, যে আমাকে ভেতরে নিয়ে তাঁদের কাছেই শোক জানাতে দিতে পারতেন?’ বৈঠক শেষে সৈয়দ আশরাফ সংবাদ ব্রিফিংয়ে বলেন, ‘যারা আগুনে পুড়িয়ে মানুষ মারে, তাদের সঙ্গে সরকার কীভাবে আলোচনা করবে। আমরা বলছি, এসব ঘটনায় যারা জড়িত তাদের প্রত্যেকের বিরুদ্ধে ব্যবস্থা নিতে হবে। তাদের ছাড় দেওয়া হবে না। দল এ বিষয়ে সিদ্ধান্ত নিয়েছে।’ তিনি বলেন, খালেদা জিয়ার এজেন্ডা তত্ত্বাবধায়ক সরকার বা নির্বাচন নয়। দেশকে অকার্যকর রাষ্ট্র করা। এটা করতে দেওয়া হবে না। সৈয়দ আশরাফ বলেন, ‘জর্ডানের পাইলটকে পুড়িয়ে মারা হয়েছে। আমাদের দেশেও এ ধরনের ঘটনা প্রতিদিনই ঘটছে। এটা আন্তর্জাতিক সন্ত্রাসবাদ। তাই বর্তমান পরিস্থিতি মোকাবিলায় সরকার কঠোরভাবে নাশকতাকারীদের দমন করবে। যেভাবেই হোক এদের সর্বশক্তি দিয়ে মোকাবিলা করা হবে।’ তিনি বলেন, এই পরিস্থিতি মোকাবিলা করতে না পারলে দেশের অবস্থা আরও ভয়াবহ হবে। বর্তমান পরিস্থিতিতে এখানে আইএস জঙ্গি আসতে পারে। এর আগে উদ্বোধনী বক্তৃতায় প্রধানমন্ত্রী শেখ হাসিনা বলেন, জনগণের জীবন রক্ষায়, জনগণের নিরাপত্তায়, দেশের কল্যাণের জন্য যে পদক্ষেপ নেওয়া প্রয়োজন, তা নেওয়া হবে। প্রধানমন্ত্রী বিএনপি-জামায়াত জোটকে এসএসসি পরীক্ষার মধ্যে আর হরতাল-অবরোধ না দেওয়ার আহ্বান জানিয়ে বলেন, ১৫ লাখ পরীক্ষার্থীর জীবন নষ্ট করবেন না। তাদের আতঙ্কগ্রস্ত করবেন না। তিনি বলেন, মানুষকে ঐক্যবদ্ধ থাকতে হবে। সোচ্চার হতে হবে। একাত্তরের পরাজিত শক্তি জামায়াতে ইসলামীকে নিয়ে দেশকে ধ্বংসের খেলায় লিপ্ত হয়েছেন বিএনপির নেত্রী। বৈঠকে উপস্থিত একাধিক নেতা জানান, বৈঠকে সাংগঠনিক বিষয়ে আলোচনায় গাজীপুর মহানগর আওয়ামী লীগের সভাপতি হিসেবে আজমত উল্লাহ খান ও সাধারণ সম্পাদক হিসেবে জাহাঙ্গীর আলমের নাম ঘোষণা করেন শেখ হাসিনা। ঢাকা বিভাগের সাংগঠনিক সম্পাদক আহমদ হোসেন আগামী মার্চের মধ্যে বিভাগের সব জেলা সম্মেলন শেষ হবে বলে জানান। শেখ হাসিনা এপ্রিলের মধ্যে সারা দেশের জেলা সম্মেলন শেষ করার নির্দেশ দেন। উদ্বেগে নেতা-মন্ত্রীরা: এদিকে দেশের বর্তমান পরিস্থিতি নিয়ে গত কয়েক দিনে এ প্রতিবেদকের সঙ্গে আওয়ামী লীগের অন্তত ১০ জন নেতা ও মন্ত্রীর কথা হয়। তাঁরা জানান, প্রশাসনিক কঠোর পদক্ষেপ নেওয়া সত্ত্বেও সহিংসতা ও মানুষের প্রাণহানি অব্যাহত থাকায় তাঁদের মধ্যে অস্বস্তি ও উদ্বেগ আছে। দীর্ঘদিন দেশ এ রকম অস্বাভাবিক পরিস্থিতিতে থাকতে পারে না। এ সংকট নিরসনে সরকারের কর্মকৌশলের বিষয়ে মন্ত্রী ও দলীয় নেতাদের বেশির ভাগই অনেকটা অন্ধকারে। সবকিছু প্রধানমন্ত্রী দিকনির্দেশনা দিচ্ছেন। আওয়ামী লীগের উপদেষ্টামণ্ডলীর তিনজন নেতার মতে, বর্তমান পরিস্থিতিতে কঠোর প্রশাসনিক পদক্ষেপ নেওয়া ছাড়া উপায় নেই। কিন্তু এক মাসেও পরিস্থিতি স্বাভাবিক না হওয়ায় কেবল শক্তি প্রয়োগের ওপর ভরসা করা যায় না। অন্য কী বিকল্প পদক্ষেপ নেওয়া যায়, তা নিয়েও ভাবতে হবে। দলের সভাপতিমণ্ডলীর দুজন সদস্যের মতে, সংকট নিরসনে প্রশাসনিক শক্তি প্রয়োগের পাশাপাশি রাজনৈতিক পদক্ষেপও বিবেচনায় নিতে হবে। কিন্তু দলের বড় পদে থাকলেও কোথায় কী হচ্ছে, সে সম্পর্ক তাঁরা কিছু জানেন না। এক মাসের পর্যালোচনায় দেখা যায়, কয়েকজন মন্ত্রী ও নেতা কেবল গণমাধ্যমে বক্তৃতা দিয়েছেন। তাঁদের মধ্যে অন্যতম স্বাস্থ্যমন্ত্রী মোহাম্মদ নাসিম, নৌপরিবহনমন্ত্রী শাজাহান খান, ত্রাণ ও দুর্যোগ ব্যবস্থাপনামন্ত্রী মোফাজ্জল হোসেন চৌধুরী, খাদ্যমন্ত্রী কামরুল ইসলাম, আওয়ামী লীগের যুগ্ম সাধারণ সম্পাদক মাহবুব উল আলম হানিফ ও প্রচার সম্পাদক হাছান মাহমুদসহ অনেকে নানা বক্তব্য দিলেও সংকট মোকাবিলায় স্পষ্ট কোনো তথ্য না থাকায় তাঁরা কিছু বেফাঁস কথাও বলেছেন। তাঁদের কথায় দলের নেতা-কর্মীর পাশাপাশি জনমনেও বিভ্রান্তির সৃষ্টি হয়েছে।	0
কৌশল ঠিক করছেন খালেদা-তারেক খালেদা জিয়াসহ কেন্দ্রের গুরুত্বপূর্ণ নেতারা গ্রেপ্তার হলেও যাতে মাঠপর্যায়ের আন্দোলন অব্যাহত থাকে, সে লক্ষ্যে কেন্দ্রীয় কর্মসূচির পাশাপাশি অঞ্চলভিত্তিক হরতাল দিচ্ছে বিএনপি। এ ধরনের কর্মসূচি দেওয়ার ক্ষেত্রে জেলা ও অঞ্চলভিত্তিক নেতাদের মৌখিক নির্দেশনা ও ক্ষমতা দিয়ে রাখা হয়েছে। বিএনপির দায়িত্বশীল একাধিক সূত্র জানায়, এটাকে চলমান আন্দোলনের কৌশল হিসেবেও নির্ধারণ করা হয়েছে; যাতে টানা অবরোধে শিথিলতা এলে অঞ্চলভিত্তিক হরতালের মাধ্যমে চাঙা করা যায়। এর মাধ্যমে সংশ্লিষ্ট এলাকার সড়ক-মহাসড়কেও যাতে এর প্রভাব পড়ে। তা ছাড়া চলমান আন্দোলন যে তৃণমূলে ছড়িয়ে পড়েছে, অঞ্চলভিত্তিক হরতাল কর্মসূচির মধ্য দিয়ে সেটি বোঝানোরও একটা ব্যাপার আছে। দলীয় সূত্রগুলো বলছে, বিএনপির চেয়ারপারসন খালেদা জিয়া ও তাঁর জ্যেষ্ঠ ছেলে লন্ডনে অবস্থানরত তারেক রহমান মিলিতভাবে চলমান আন্দোলনের কর্মকৌশল নির্ধারণ করছেন। তবে চলমান আন্দোলন সরাসরি পরিচালনা করছেন খালেদা জিয়া। আবার রাজনৈতিক অঙ্গনে আলোচনা রয়েছে যে বিএনপির সিনিয়র ভাইস চেয়ারম্যান তারেক রহমানই কর্মসূচি নির্ধারণে মূল ভূমিকা রাখছেন। তিনি টেলিফোন করে আঞ্চলিক নেতাদের দিয়ে হরতাল দেওয়াচ্ছেন, যা কেন্দ্রীয় নেতাদের অনেকেই জানেন না। এ বিষয়ে জানতে চাইলে বিএনপির স্থায়ী কমিটির সদস্য লেফটেন্যান্ট জেনারেল (অব.) মাহবুবুর রহমান প্রথম আলোকে বলেন, ‘সাত সমুদ্র তের নদীর ওপার থেকে তারেক রহমান কীভাবে, কার সঙ্গে যোগাযোগ করে কর্মসূচি দেওয়াচ্ছেন, সেটা অন্তত আমার জানা নেই। তবে তিনি দলের দ্বিতীয় শীর্ষ নেতা। তিনি যদি কারও সঙ্গে যোগাযোগ করে কোনো কর্মসূচির পরামর্শ দিয়ে থাকেন, সেটা নিশ্চয় দলের চেয়ারপারসনও জানেন।’ দলীয় সূত্রগুলো জানায়, বিএনপির নীতিনির্ধারকেরা মনে করছেন, খালেদা জিয়া গ্রেপ্তার হলে কেন্দ্র থেকে নির্দেশনা দেওয়ার মতো পরিস্থিতি নাও থাকতে পারে। গত ৩১ জানুয়ারি বিএনপির চেয়ারপারসনের গুলশান কার্যালয়ের ইন্টারনেট, মুঠোফোন ও ডিশ কেব্ল সংযোগ বিচ্ছিন্ন করা তারই পূর্বাভাস বলে মনে করছেন নেতারা। এরপর একটি পর্যায়ে খালেদা জিয়াকে নিঃসঙ্গ বা গ্রেপ্তার করা হতে পারে বলে আশঙ্কা করছে বিএনপি। এ রকম পরিস্থিতির কথা মাথায় রেখে অবরোধ কর্মসূচি শুরু হওয়ার পরপরই বিএনপির শীর্ষ পর্যায় থেকে দলের বিভাগীয় ও জেলার নেতাদের স্থানীয়ভাবে কর্মসূচি দেওয়ার নির্দেশনা দিয়ে রাখা হয়। আর জেলা বা বিভাগীয় পর্যায়ের গুরুত্বপূর্ণ নেতারা গ্রেপ্তার হলে, যাতে এর পরের স্তরের নেতারা হাল ধরেন, সে নির্দেশনাও দেওয়া হয়েছে। এ ছাড়া আন্দোলন চলাকালে যেসব এলাকায় নেতা-কর্মীরা গুম-খুন বা নির্যাতনের শিকার হবেন, সেখানে আলাদা হরতাল দিতে বলা হয়েছে। এ বিষয়ে জানতে চাইলে বিএনপির চেয়ারপারসনের উপদেষ্টা ও দলের চট্টগ্রাম মহানগরের সভাপতি আমীর খসরু মাহমুদ চৌধুরী প্রথম আলোকে বলেন, ‘নেতা-কর্মীদের যেভাবে হত্যা, গুম, নির্যাতন এবং তাদের বাড়িঘরে হামলা-ভাঙচুর করা হচ্ছে, তাতে আমরা আমাদের মতো করে কর্মসূচি দিচ্ছি। এ জন্য কেন্দ্রের নির্দেশনার প্রয়োজন হচ্ছে না।’ তিনি দাবি করেন, সরকার দেশের নাগরিক সমাজ, সাংবাদিক, বুদ্ধিজীবী সবাইকে ভয় দেখাচ্ছে। আইনশৃঙ্খলা রক্ষাকারী বাহিনীকেও বরখাস্ত বা বদলির ভয় দেখানো হচ্ছে। এভাবে ভয় দেখিয়ে কত দিন চালাবে? এখন আইনশৃঙ্খলা রক্ষাকারী বাহিনীর মধ্যেও অনুশোচনা হচ্ছে। এদিকে ২০ দলের একাধিক সূত্র জানায়, চলমান এই আন্দোলনে বিএনপির অন্যতম মিত্র জামায়াত এখনো সর্বাত্মকভাবে মাঠে নামেনি। তাঁরা পূর্ণ শক্তি নিয়ে নামার জন্য সময়-সুযোগের অপেক্ষায় আছে। এ বিষয়ে জানতে চাইলে জামায়াতের নায়েবে আমির মুজিবুর রহমান প্রথম আলোকে বলেন, ‘একটি আদর্শবাদী রাজনৈতিক দল হিসেবে জামায়াত যখন যা করে, তা পূর্ণ নিষ্ঠা ও আন্তরিকতার সঙ্গে করে। যত কঠিন পরিস্থিতি আসুক না কেন, আমাদের শান্তিপূর্ণ আন্দোলন দিন দিন আরও জোরদার হবে।’ গত ৬ জানুয়ারি থেকে অবরোধ শুরুর পর বিএনপির চেয়ারপারসনের পররাষ্ট্রবিষয়ক উপদেষ্টা রিয়াজ রহমানকে গুলি করার প্রতিবাদে ১৫ জানুয়ারি দেশব্যাপী প্রথম হরতাল দেয় ২০-দলীয় জোট। এরপর ২৫ জানুয়ারি ৩৬ ঘণ্টা, ৩০ জানুয়ারি ৭২ ঘণ্টা, ৩ ফেব্রুয়ারি ৩৬ ঘণ্টা, সর্বশেষ কাল রোববার থেকে ৭২ ঘণ্টার হরতাল দিয়েছে বিএনপি জোট। আবার, কাল রোববার দেশব্যাপী সকাল-সন্ধ্যা হরতাল ডেকেছে জামায়াতে ইসলামীর ছাত্রসংগঠন ছাত্রশিবিরও। দেশব্যাপী অবরোধের গত ৩২ দিনে সাতটি বিভাগে আঞ্চলিক হরতাল দেওয়া হয়েছে ৩৯ বার। এর কোনোটা বিএনপি, ছাত্রদল, স্বেচ্ছাসেবক দলের নামে, কোনোটা জামায়াতে ইসলামী ও ছাত্রশিবিরের নামে, আবার কোনোটা ২০-দলীয় জোটের ব্যানারে দেওয়া হয়। সর্বশেষ রাজশাহী অঞ্চলের ছাত্রশিবির ওই বিভাগের আটটি জেলায় কাল রোববার সকাল ছয়টা থেকে ৪৮ ঘণ্টার হরতাল দিয়েছে। এ সময়ে সাত বিভাগে ৩৯ বার হরতাল দিয়েছে বিএনপি, জামায়াত-শিবির। এর মধ্যে সিলেট বিভাগে ১৪ বার, রাজশাহীতে ১০ বার, খুলনায় ও বরিশালে তিনবার করে ছয়বার এবং ঢাকা, চট্টগ্রাম ও রংপুর বিভাগে দুবার করে বিভিন্ন মেয়াদে হরতাল ডাকা হয়। এ ছাড়া নোয়াখালী, ফেনী, লক্ষ্মীপুর, সুনামগঞ্জ, নাটোর, সাতক্ষীরা, গাজীপুর, নরসিংদী, মানিকগঞ্জ, মুন্সিগঞ্জ, নারায়ণগঞ্জ, টাঙ্গাইল, ময়মনসিংহ, কিশোরগঞ্জসহ বিভিন্ন জেলা-উপজেলা আলাদা হরতাল ডাকা হয়। আঞ্চলিকভাবে সবচেয়ে বেশি হরতাল ডাকা হয় সিলেটে। এর মধ্যে দলের স্থানীয় নেতাদের গ্রেপ্তার-নির্যাতনের প্রতিবাদে বিএনপি ছয়বার, ছাত্রদল তিনবার, স্বেচ্ছাসেবক দল একবার এবং জামায়াত-শিবির চারবার হরতাল দেয়। এ বিষয়ে জানতে চাইলে সিলেট জেলা বিএনপির জ্যেষ্ঠ যুগ্ম আহ্বায়ক দিলদার হোসেন সেলিম প্রথম আলোকে বলেন, ‘নির্যাতনের মুখে আমরা বাধ্য হয়ে হরতাল দিচ্ছি।’ রাজশাহী বিভাগে বিএনপি ও জামায়াত ভিন্ন ভিন্ন দিনে ১০ দফায় ১৬৮ ঘণ্টা হরতাল দেয়। এ ছাড়া চাঁপাইনবাবগঞ্জ জেলায় দুই দফায় আলাদা হরতাল পালন করে বিএনপি ও জামায়াত। খুলনায় বিএনপি ও ছাত্রদল তিন দফায় মোট ১৪৪ ঘণ্টার হরতাল দেয়। খুলনা মহানগর বিএনপির সহ-দপ্তর সম্পাদক শাসুজ্জামান দাবি করেন, তাঁরা স্বতঃপ্রণোদিত হয়ে এসব কর্মসূচি দিচ্ছেন। জেলা পর্যায়ে সবচেয়ে বেশি হরতাল ডাকা হয় বগুড়ায়। চার দফায় মোট ১৬৮ ঘণ্টা হরতাল দেয় সেখানকার ২০-দলীয় জোট। এসব হরতালে কেন্দ্রের নির্দেশনা আছে কি না, জানতে চাইলে বগুড়া জেলা বিএনপির সভাপতি সাইফুল ইসলাম দাবি করেন, আন্দোলন শুরু হয়ে গেলে নির্দেশের প্রয়োজন পড়ে না। নেতা-কর্মীরা মাঠে নেই, চোরাগোপ্তা হামলা কি আন্দোলন? এমন প্রশ্নের জবাবে সাইফুল ইসলাম, ‘বিএনপি তো নকশাল পার্টি না যে চোরাগোপ্তা হামলা করবে। এগুলো ওরাই করছে, নাম দিচ্ছে আমাদের। জনগণের সম্পৃক্ততা না থাকলে এত দিন কর্মসূচি চলে কী করে?’ এভাবে আঞ্চলিক হরতাল দেওয়ার কৌশল সম্পর্কে জানতে চাইলে বিশিষ্ট রাষ্ট্রবিজ্ঞানী ও ঢাকা বিশ্ববিদ্যালয়ের সাবেক উপাচার্য এমাজউদ্দীন আহমদ বলেন, ‘যখন যে এলাকায় কেউ মারা যাচ্ছে বা মেরে ফেলা হচ্ছে, তখন ওই এলাকায় হরতাল দেওয়া হচ্ছে। এটা বিএনপির কৌশল কি না, তা জানি না। আমি বরাবরই একটা কথাই বলে আসছি, আলাপ-আলোচনার মাধ্যমে সংকটের সমাধান হোক। সমাজে, রাজনীতিতে, অর্থনীতিতে, শিক্ষায় শান্তি ফিরে আসুক। কারণ বর্তমান অবস্থা আর মানুষের সহ্যের মধ্যে নেই।’	0
সহিংসতার নিন্দা, রাজনৈতিক অধিকার নিশ্চিতের আহ্বান রাজনৈতিক উদ্দেশ্যে পরিচালিত সহিংসতাকে ‘অযৌক্তিক’ হিসেবে আখ্যায়িত করে বাংলাদেশের চলমান সহিংসতার তীব্র নিন্দা জানিয়েছে যুক্তরাষ্ট্র। পাশাপাশি শান্তিপূর্ণভাবে রাজনৈতিক অধিকার চর্চার ক্ষেত্র নিশ্চিত করতে দেশটি বাংলাদেশ সরকারের প্রতি আহ্বান জানিয়েছে। মার্কিন পররাষ্ট্র দপ্তরের উপ-মুখপাত্র মেরি হার্ফ গতকাল শুক্রবার এক বিবৃতিতে বাংলাদেশের বিষয়ে যুক্তরাষ্ট্রের অবস্থান তুলে ধরেন। মার্কিন পররাষ্ট্র দপ্তরের বিজ্ঞপ্তিতে তা জানানো হয়। এক মাসের বেশি সময় ধরে বাংলাদেশে রাজনৈতিক সংকট ও সহিংসতা চললেও এই প্রথমবার মার্কিন পররাষ্ট্র দপ্তরের পক্ষ থেকে কোনো অবস্থান তুলে ধরা হলো। এ বিবৃতির প্রতিক্রিয়ায় সরকার বলেছে, এখন বিএনপির বোধোদয় হবে, তারা আন্তর্জাতিকভাবে সমর্থন পাচ্ছে না। আর বিএনপি মনে করছে, এ অঞ্চলে শান্তি ও গণতন্ত্র প্রতিষ্ঠায় যুক্তরাষ্ট্রের যে আগ্রহ, সেটি বিবৃতিতে প্রতিফলিত হয়েছে। আর কূটনৈতিক পর্যবেক্ষকেরা মনে করেন, বাংলাদেশের বর্তমান পরিস্থিতির তাৎপর্যের কারণে যুক্তরাষ্ট্র এ বিবৃতি দিয়েছে। রাজনৈতিক পক্ষগুলো এ বিবৃতিকে গুরুত্বের সঙ্গে বিবেচনায় নেবে বলে তাঁরা মনে করেন। মার্কিন পররাষ্ট্র দপ্তরের উপ-মুখপাত্র মেরি হার্ফ বিবৃতিতে বলেন, ‘বাংলাদেশের চলমান অস্থিরতা ও সহিংসতায় যুক্তরাষ্ট্র গভীরভাবে উদ্বিগ্ন। বাসে আগুন দেওয়া, দাহ্য পদার্থ ছোড়া, ট্রেন লাইনচ্যুত করাসহ এ ধরনের অযৌক্তিক হামলায় নিরীহ লোকজনের হতাহতের ঘটনায় আমরা মর্মাহত। রাজনৈতিক উদ্দেশ্যে এ ধরনের সহিংসতার ঘটনার আমরা তীব্র নিন্দা জানাই। গণতান্ত্রিক বাংলাদেশে এ ধরনের কর্মকাণ্ডের কোনো যৌক্তিকতা নেই।’ বিবৃতিতে একই সঙ্গে শান্তিপূর্ণ রাজনৈতিক অধিকার চর্চার ওপর গুরুত্ব দেওয়া হয়। মেরি হাফ বলেন, ‘বাংলাদেশের সব নাগরিকের শান্তিপূর্ণভাবে মতপ্রকাশের অধিকার ও চর্চার সামর্থ্য রয়েছে। শান্তিপূর্ণভাবে রাজনৈতিক কর্মকাণ্ড চালাতে প্রয়োজনীয় ক্ষেত্র করে দিতে আমরা সরকারের প্রতি আহ্বান জানাই। তেমনি সব দলকে তাদের সদস্যদের সহিংসতা থেকে বিরত থাকার নির্দেশ দেওয়ার আহ্বান জানাই।’ এ বিষয়ে জানতে চাইলে পররাষ্ট্র প্রতিমন্ত্রী মো. শাহরিয়ার আলম গতকাল বিকেলে মুঠোফোনে প্রথম আলোকে বলেন, ‘চলমান অস্থিরতা ও সহিংসতা নিয়ে উদ্বেগ জানানোয় যুক্তরাষ্ট্রকে ধন্যবাদ জানাই। রাজনৈতিক উদ্দেশ্যে সন্ত্রাসমূলক তৎপরতা কোনোভাবেই গ্রহণযোগ্য পন্থা হতে পারে না। আশা করি, এই বিবৃতির পর বিএনপি অন্তত কিছুটা হলেও বুঝবে যে তারা আন্তর্জাতিক সমর্থন পাচ্ছে না বা পাওয়ার সম্ভাবনা নেই।’ মার্কিন বিবৃতিতে শান্তিপূর্ণভাবে মতপ্রকাশ ও রাজনৈতিক কর্মকাণ্ড চালাতে সরকারের প্রতি জানানো আহ্বানের বিষয়ে দৃষ্টি আকর্ষণ করলে শাহরিয়ার আলম বলেন, বিএনপি-জামায়াত যে এসব সহিংসতা চালাচ্ছে, সেটি তো স্পষ্ট। মহাজোট সরকারের আমলে বিএনপি-জামায়াত সংসদে থাকার সময় তাদের রাজনৈতিক কর্মকাণ্ড চালানোর অধিকার ছিল। গত ৫ জানুয়ারির নির্বাচন বর্জনের পর থেকে এ পর্যন্ত বিএনপিকে ১০টির বেশি সমাবেশ করতে দেওয়া হয়েছে। কিন্তু বিএনপি সব সময় এসব অধিকারের অপব্যবহার করেছে। জানতে চাইলে বিএনপি-সমর্থিত বুদ্ধিজীবীদের মোর্চা শত নাগরিক কমিটির আহ্বায়ক ও ঢাকা বিশ্ববিদ্যালয়ের সাবেক উপাচার্য অধ্যাপক এমাজউদ্দীন আহমদ বলেন, যুক্তরাষ্ট্র যে এ অঞ্চলে শান্তি ও গণতন্ত্র অব্যাহত সেটা চায়, তা ভারতের প্রধানমন্ত্রী নরেন্দ্র মোদির সঙ্গে মার্কিন প্রেসিডেন্ট বারাক ওমাবার আলোচনায় লক্ষ করা গেছে। বাংলাদেশে নির্বাচনের মাধ্যমে জনগণের মতামতের প্রতিফলন ঘটুক, সেটা যুক্তরাষ্ট্র দেখতে আগ্রহী। আর মার্কিন পররাষ্ট্র দপ্তরের বিবৃতিতে সহিংসতার যেমন সমালোচনা করা হয়েছে, তেমনি রাজনৈতিক অধিকার চর্চা নিশ্চিত করতেও সরকারকে অনুরোধ করা হয়েছে। তবে এ বিবৃতিতে প্রধান দুই রাজনৈতিক পক্ষকে নিয়ে সংলাপের আহ্বান জানানো হলে সেটি আরও যুক্তিযুক্ত হতো। যুক্তরাষ্ট্রে বাংলাদেশের সাবেক রাষ্ট্রদূত এম হুমায়ুন কবীর মনে করেন, বাংলাদেশের প্রেক্ষাপটে সহিংসতা ও শান্তিপূর্ণ রাজনৈতিক অধিকার চর্চার ব্যাপারে যুক্তরাষ্ট্র ২০১৩ সাল থেকেই নিজেদের অবস্থানটা স্পষ্ট করে আসছে। মার্কিন পররাষ্ট্র দপ্তরের সর্বশেষ বিবৃতি তারই ধারাবাহিকতা। গতকাল বিকেলে তিনি প্রথম আলোকে বলেন, ‘লক্ষণীয় হচ্ছে, গত এক মাসের বেশি সময়জুড়ে বাংলাদেশে রাজনৈতিক সংকট চললেও অনেকটা নীরব রয়েছে যুক্তরাষ্ট্র। তবে পরিস্থিতির তাৎপর্য বুঝতে পেরে মার্কিন প্রশাসন এ বিবৃতি দিয়েছে বলে মনে করি। আশা করি, বাংলাদেশের রাজনৈতিক পক্ষগুলো এ বিবৃতি গুরুত্বের সঙ্গে বিবেচনা করবে।’	0
কাল থেকে আবার ৭২ ঘণ্টার হরতাল আবারও দেশব্যাপী ৭২ ঘণ্টার হরতাল দিয়েছে বিএনপির নেতৃত্বাধীন ২০-দলীয় জোট। কাল রোববার সকাল ছয়টা থেকে বুধবার সকাল ছয়টা পর্যন্ত এ কর্মসূচি চলবে। গতকাল শুক্রবার রাতে গণমাধ্যমে বিবৃতি পাঠিয়ে জোটের পক্ষে হরতালের ঘোষণা দেন বিএনপির যুগ্ম মহাসচিব সালাহউদ্দিন আহমদ। এর আগে কাল রোববার সারা দেশে সকাল-সন্ধ্যা এবং রাজশাহী বিভাগের আটটি জেলায় ৪৮ ঘণ্টা হরতাল ডাকে জামায়াতে ইসলামীর ছাত্রসংগঠন ছাত্রশিবির। গত এক মাসে সাত নেতাকে হত্যা, নির্বিচারে নেতা-কর্মীদের গুম, গুলি, নির্যাতন, বাড়িঘর ভাঙচুর ও গণগ্রেপ্তারের প্রতিবাদে সংগঠনটির কেন্দ্রীয় কমিটি ও রাজশাহী অঞ্চল এ কর্মসূচির ঘোষণা দেয়। আর রোববার থেকে জোটের ৭২ ঘণ্টার হরতাল সম্পর্কে সালাহউদ্দিন আহমদ বিবৃতিতে বলেন, দেশব্যাপী ক্রসফায়ারে বিরোধীদলীয় নেতা-কর্মীদের হত্যা, গুলি করে পঙ্গু ও আহত করা, সারা দেশে গণগ্রেপ্তার ও সংবাদমাধ্যম নিয়ন্ত্রণের প্রতিবাদে এবং গণতন্ত্র পুনরুদ্ধার, জনগণের ভোটের অধিকার প্রতিষ্ঠা, বিএনপির ভারপ্রাপ্ত মহাসচিব মির্জা ফখরুল ইসলাম আলমগীরসহ সব রাজবন্দীর মুক্তির দাবিতে এ কর্মসূচি দেওয়া হয়। বিবৃতিতে সালাহউদ্দিন আহমদ চৌদ্দগ্রামে বাসে পেট্রলবোমা মারার জন্য স্থানীয় যুবলীগ নেতা মানিক ও বাবুলকে দায়ী করেন। তাঁদের পেট্রলবোমাসহ আটকের পর পুলিশ ছেড়ে দেয় বলে বিবৃতিতে উল্লেখ করে তিনি বলেন, ‘আমরা অত্যন্ত পরিষ্কার ভাষায় বলতে চাই, যাত্রাবাড়ী ও চৌদ্দগ্রাম ট্র্যাজেডির মূল পরিকল্পনাকারী আওয়ামী লীগ নেত্রী শেখ হাসিনা এবং এর বাস্তবায়নকারী রেলমন্ত্রী ও তাঁর নেতা-কর্মীরা।’	0
বিএনপি-জামায়াতের সঙ্গে সংলাপ করবে না ১৪ দল বিএনপি-জামায়াতের সঙ্গে সংলাপ করবে না আওয়ামী লীগের নেতৃত্বাধীন ১৪ দল। গতকাল শুক্রবার আওয়ামী লীগের ধানমন্ডির কার্যালয়ে ১৪ দলের বৈঠকে এ অভিমত ব্যক্ত করা হয়। বৈঠক শেষে ১৪ দলের সমন্বয়ক স্বাস্থ্যমন্ত্রী মোহাম্মদ নাসিম সংবাদ ব্রিফিংয়ে এ কথা বলেন। গতকাল দিনভর ১৪ দলের সঙ্গে মুক্তিযোদ্ধা সংসদ, ঢাকা মহানগরের দলীয় সংসদ সদস্য, সম্মিলিত সাংস্কৃতিক জোট, বঙ্গবন্ধু সাংস্কৃতিক জোট, আওয়ামী সাংস্কৃতিক ফোরাম (আসাফো) ও নারী সংগঠনের নেতারা, পেশাজীবী সমন্বয় পরিষদ (আইনজীবী, চিকিৎসক, প্রকৌশলী), আলেম-ওলামা-মাশায়েখ এবং সহযোগী ও ভ্রাতৃপ্রতিম সংগঠনের নেতাদের মতবিনিময় হয়। মোহাম্মদ নাসিম বলেন, চলমান রাজনৈতিক পরিস্থিতিতে বিদেশিদের উদ্বেগের কোনো গুরুত্ব নেই। কোনো ঘটনাকে কেন্দ্র করে বিদেশিদের উদ্বেগ প্রকাশ করা তাদের দৈনন্দিন কাজ। এ নিয়ে সরকারের মাথাব্যথা নেই। তিনি বলেন, সন্ত্রাস ও জঙ্গিবাদী কর্মকাণ্ডে লিপ্ত থাকা বিএনপির সঙ্গে আলোচনার প্রশ্নই আসে না। আর বিএনপি-জামায়াতের সন্ত্রাসনির্ভর আন্দোলন নিয়ে সরকার উদ্বিগ্ন নয়। জনগণ ইতিমধ্যে তাদের প্রতিরোধ করা শুরু করেছে। কারণ বিশ্বের কোনো দেশে সন্ত্রাসীরা জয়লাভ করতে পারেনি। জনগণই জয়লাভ করেছে। মতবিনিময় সভায় অন্যান্যের মধ্যে উপস্থিত ছিলেন আওয়ামী লীগের মাহবুব উল আলম হানিফ, দীপু মনি, আহমদ হোসেন, খালিদ মাহমুদ চৌধুরী, আবদুস সোবহান, সুজিত রায় নন্দী, এস এম কামাল হোসেন, জাসদের মইনউদ্দিন খান বাদল, শরীফ নুরুল আম্বিয়া, সাম্যবাদী দলের দিলীপ বড়ুয়া, গণতন্ত্রী পার্টির শাহাদাৎ হোসেন, সাংস্কৃতিক সংগঠনের নাসির উদ্দীন ইউসুফ বাচ্চু, গোলাম কুদ্দুস, ফকির আলমগীর, পান্না কায়সার, শ্যামলী নাসরিন চৌধুরী, শমী কায়সার প্রমুখ। ঢাকার ১৩টি স্থানে মানববন্ধন: নাশকতার প্রতিবাদে কাল রোববার ঢাকাসহ সারা দেশে ১৪ দলের মানববন্ধন হবে। ঢাকা মহানগরের ১৩টি স্থানে কর্মসূচি পালন করবে নগর ১৪ দল। স্থানগুলোর মধ্যে রয়েছে গাবতলী থেকে টেকনিক্যাল হয়ে শ্যামলী, শ্যামলী থেকে কলেজগেট হয়ে ২৭ নম্বর রোড, রাসেল স্কয়ার, গ্রিন স্কয়ার হয়ে বসুন্ধরা মার্কেট, সোনারগাঁও হোটেল থেকে বাংলামোটর, রূপসী বাংলা হয়ে শাহবাগ, শাহবাগ থেকে মৎস্য ভবন, মৎস্য ভবন থেকে প্রেসক্লাব হয়ে পল্টন মোড়, পল্টন মোড় থেকে নূর হোসেন স্কয়ার হয়ে গুলিস্তান মোড়, বঙ্গবন্ধু স্কয়ার থেকে ইত্তেফাক মোড়, ইত্তেফাক মোড় থেকে রাজধানী মার্কেট, রাজধানী মার্কেট থেকে সায়েদাবাদ এবং সায়েদাবাদ থেকে যাত্রাবাড়ী পর্যন্ত। ১৪ দলের কেন্দ্রীয় ও মহানগর নেতারা উপস্থিত থাকবেন এসব স্থানে।	0
ভোটের আগের দিনও বিজ্ঞাপন নিয়ে বাগযুদ্ধ দিল্লি বিধানসভা নির্বাচনের এক দিন আগেও তুমুল বাগযুদ্ধ চলল প্রধান দুই প্রতিদ্বন্দ্বী ভারতীয় জনতা পার্টি (বিজেপি) ও আম আদমি পার্টির (এএপি) মধ্যে। গতকাল শুক্রবার বিতর্ক জমে ওঠে দুই দলের বিজ্ঞাপনকে কেন্দ্র করে। দিল্লির নির্বাচন নিয়ে নানা জরিপ এএপিকে এগিয়ে রেখেছে। আজ অনুষ্ঠেয় ভোটের ফল গণনা হবে ১০ ফেব্রুয়ারি। খবর টাইমস অব ইন্ডিয়া ও এনডিটিভির। বিজেপি গতকাল অভিযোগ করে বলেছে, এএপি ভোটারদের টানতে ‘জাতপাতের’ আশ্রয় নিচ্ছে। অন্যদিকে এএপি মোদি সরকারের অর্জনগুলোর ওপর আলোকপাত করে বিজেপির পাতা জোড়া বিজ্ঞাপনের বিষয়ে আপত্তি তুলেছে। এএপির প্রধান অরবিন্দ কেজরিওয়ালের পক্ষে রাজস্থানের শ্রী গঙ্গানগরের বিধায়ক কামিনী জিন্দাল সিঙ্গালা যে পূর্ণ পৃষ্ঠা বিজ্ঞাপন ছাপিয়েছেন, তা নিয়ে প্রশ্ন তুলেছেন বিজেপির নেতারা। বিজেপির নেতা জি ভি এল নরসিমা রাও বলেন, ‘এএপি বিশেষ একটি সম্প্রদায়ের ভোট টানার চেষ্টা করছে।’ তবে এমন দাবি নাকচ করে দিয়েছে এএপি। তাদের বক্তব্য, ওই বিজ্ঞাপনটি ছাপানোর সঙ্গে তারা সম্পৃক্ত নয়। অন্যদিকে বিজেপির বিজ্ঞাপনটির সমালোচনা করে এএপির নেতা আশুতোষ গুপ্ত বলেন, ‘এমন বিজ্ঞাপন ছাপার টাকা বিজেপি কোথা থেকে পাচ্ছে? এ ধরনের বিজ্ঞাপন যদি টেলিভিশনে প্রচারের অনুমতি না থাকে, তবে সেগুলো সংবাদপত্রে ছাপার অনুমতি কীভাবে এল?’ ছয়টি জরিপের ফলাফল একত্র করে এনডিটিভির করা এক জরিপে বলা হয়েছে, এএপি ৩৬টি আসন পেতে পারে। ৭০ আসনের দিল্লি বিধানসভায় সরকার গঠনের জন্য ঠিক এই সংখ্যাটিই দরকার। বিজেপি ও তাদের সহযোগী আকালি দল পেতে পারে ৩০টি আসন। কংগ্রেস পাবে মাত্র চারটি। মোদিকে খোঁচা কেজরিওয়ালের: মার্কিন প্রেসিডেন্ট বারাক ওবামা বৃহস্পতিবার ওয়াশিংটনে এক অনুষ্ঠানে বলেন, ভারত দেশ হিসেবে খুবই সুন্দর। তবে এটা এমন একটা জায়গা, যেখানে গত কয়েক বছরের সব ধর্মের মানুষই অন্য ধর্মীয় বিশ্বাসের লোকজনের দ্বারা আক্রান্ত হয়েছে। এ বিষয়ে মন্তব্য জানতে চাইলে কেজরিওয়াল গতকাল বলেন, ‘আমি মনে করি, মোদিই এ প্রশ্নের ভালো উত্তর দিতে পারবেন। কেননা, মোদি ও ওবামা ভালো বন্ধু।’ বুখারির সমর্থন, এএপির প্রত্যাখ্যান: নির্বাচনে দিল্লির জামে মসজিদের ইমাম সৈয়দ আহমেদ বুখারির সমর্থন প্রত্যাখ্যান করেছে এএপি। গতকাল বুখারি এএপিকে ভোট দিতে মুসলিম ভোটারদের প্রতি আহ্বান জানিয়েছিলেন। বুখারির এই আহ্বানের পর এএপির নেতা আশুতোষ গুপ্ত বলেন, ‘যে মানুষ (ভাবি ইমাম হিসেবে) ছেলের অভিষেকে ভারতের প্রধানমন্ত্রীকে আমন্ত্রণ না জানিয়ে পাকিস্তানের প্রধানমন্ত্রীকে আমন্ত্রণ জানান, তাঁর সমর্থন আমাদের দরকার নেই।...এ ইমাম যে ধরনের সাম্প্রদায়িক রাজনীতির প্রতিনিধিত্ব করেন, তা বন্ধের জন্যই এএপি লড়াই করছে।’	0
কিস্তি শোধের চাপে দিশেহারা টানা অবরোধ ও দফায় দফায় হরতালে শ্রমজীবীসহ নিম্ন আয়ের মানুষের এমনিতেই চুলো জ্বলছে না। এর ওপর বিভিন্ন বেসরকারি সংস্থা (এনজিও) ও সমিতি থেকে নেওয়া ঋণের কিস্তি শোধের চাপে দিশেহারা হয়ে পড়েছেন তাঁরা। এনজিওকর্মী অথবা সমিতির লোকজন বাড়িতে গিয়ে কিস্তি শোধের চাপ দেওয়ায় ভয়ে পালিয়ে ফিরছেন অনেক অভাবী মানুষ। পাবনার বেড়া ও সাঁথিয়া উপজেলার বিভিন্ন এলাকা ঘুরে দেখা গেছে, তাঁতশ্রমিক, পরিবহনশ্রমিক, বাসস্ট্যান্ড-নৌঘাটশ্রমিক ও ক্ষুদ্র ব্যবসায়ীরা প্রায় এক মাস বেকার হয়ে রয়েছেন। এ ছাড়া হাটবাজার ও কারখানার শ্রমিকেরাও এখন প্রায় উপার্জনহীন। এসব নিম্ন আয়ের শ্রমজীবী মানুষের বেশির ভাগই ঘর তৈরি, মেয়ের বিয়েসহ বিভিন্ন কারণে এনজিও অথবা স্থানীয় সমিতি থেকে ঋণ নিয়েছিলেন। তাঁরা দশ হাজার থেকে এক লাখ টাকা পর্যন্ত ঋণ নিয়ে সাপ্তাহিক কিস্তিতে তা শোধ করে আসছিলেন। কিন্তু অবরোধের শুরু থেকেই আয় বন্ধ হয়ে যাওয়ায় কিস্তি শোধের উপায়ও বন্ধ হয়ে গেছে তাঁদের। বেশির ভাগ ঋণগ্রহীতার তিন থেকে চার সপ্তাহের কিস্তি বাকি পড়েছে। এনজিওকর্মী ও সমিতির লোকজন ঋণগ্রহীতাদের বাড়িতে গিয়ে কিস্তি শোধের জন্য চাপ দিচ্ছেন। কোনো কোনো ক্ষেত্রে গালাগাল দিচ্ছেন। এ অবস্থায় অনেক ঋণগ্রহীতা এনজিওকর্মী ও সমিতির লোকজনের ভয়ে বাড়ি থেকে পালিয়ে থাকছেন। সাঁথিয়া উপজেলার করমজা গ্রামের পরিবহনশ্রমিক ফজলুল হক বলেন, ‘চাইল কেনার চিন্তার চাইতে এহন কিস্তি শোধের চিন্তা বেশি হয়া দাঁড়াইছে। দুইডা এনজিওর থ্যা ৪০ হাজার টাকা নিয়্যা এহন কিস্তি শোধ করব্যার পারত্যাছি না। কিস্তির অফিসাররা কিস্তি নেওয়ার জন্নে বাড়িত আইস্যা বইস্যা থাকে। তাঁরা যতক্ষণ বাড়িত থাকে ততক্ষণ পলায়া থাকা লাগে।’ বাঘাবাড়ী নৌবন্দরে গিয়ে কথা হয় শ্রমিকের সরদার হবিবর ব্যাপারীসহ আট থেকে দশজন শ্রমিকের সঙ্গে। তাঁদের প্রায় সবাই বিভিন্ন এনজিও অথবা সমিতি থেকে ঋণ নেওয়ার পর এখন ঠিকমতো কিস্তি শোধ করতে পারছেন না। হবিবর ব্যাপারী বলেন, ‘শ্রমিকেরা ঋণ নিয়্যা কেউ ঘর বানাইছে, কেউ গরু কিনছে আবার কেউবা মেয়ে বিয়ে দিছে। বন্দরে কাম না থাকায় এখন কেউই ঠিকমতো কিস্তি দিব্যার পারত্যাছে না। এতে শ্রমিকগরে এনজিওর লোকের গালমন্দ শোনা লাগত্যাছে।’ বেড়া পৌর এলাকার হাতিগাড়া মহল্লার নূরুন্নাহার নামের এক নারী জানান, একটি এনজিও থেকে ২০ হাজার টাকা ঋণ নিয়েছিলেন তাঁরা। স্বামী মোমিন মিয়া তাঁতশ্রমিকের কাজ করে কিস্তি শোধ করতেন। অবরোধ-হরতালের কারণে হাটে কাপড় বিক্রি না হওয়ায় দু-তিন সপ্তাহ ধরে তাঁতের কাজ বন্ধ রয়েছে। এতে সংসার অচল হওয়ার পাশাপাশি কিস্তিও বাকি পড়ে গেছে। এনজিওকর্মীদের চাপে পড়ে মূলত কিস্তি শোধের উদ্দেশ্যেই তাঁর স্বামী এখন রাজমিস্ত্রির জোগালির কাজ বেছে নিয়েছেন। খোঁজ নিয়ে জানা গেছে, বেড়া ও সাঁথিয়া উপজেলায় গ্রামীণ ব্যাংক, আশা, টিএমএসএস, ব্র্যাকসহ আরও কয়েকটি এনজিও ঋণ কার্যক্রম পরিচালনা করছে। মূলত দিনমজুর, শ্রমিকসহ নিম্ন আয়ের মানুষই এসব এনজিও থেকে ঋণ নিয়ে সাপ্তাহিক কিস্তিতে তা শোধ করে থাকেন। উপার্জনের পথ বন্ধ হলে কিস্তি শোধের উপায় থাকে না এসব মানুষের। দুই-তিনটি এনজিওর মাঠপর্যায়ের কর্মীর সঙ্গে এ ব্যাপারে কথা বলতে চাইলে পরিচয় প্রকাশ না করার শর্তে তাঁরা জানান, ঋণ বিতরণ করার পর তা উত্তোলনের দায়দায়িত্ব সম্পূর্ণ তাঁদের। কেউ কিস্তি শোধ না করলে সে জন্য ঊর্ধ্বতন কর্মকর্তাদের কাছে তাঁদের কঠোর জবাবদিহিতে পড়তে হয়। কখনো কখনো নিজের পকেট থেকে কিস্তি শোধ করতে হয়, নয়তো শাস্তিমূলক পদক্ষেপের সম্মুখীন হতে হয়।	0
চট্টগ্রাম নগর বিএনপি নেতা শাহাদাতের হাসপাতালে হামলা চট্টগ্রামের প্রবর্তক মোড়ে নগর বিএনপির সাধারণ সম্পাদকের মালিকানাধীন হাসপাতালে হামলা ও ভাঙচুর চালিয়েছে দুর্বৃত্তরা। গত বৃহস্পতিবার রাত ১২টার দিকে ট্রিটমেন্ট সেন্টার নামের ওই হাসপাতালের বারান্দায় ককটেলের বিস্ফোরণ ঘটানো হয় এবং অ্যাম্বুলেন্সের কাচ ভাঙচুর করা হয়। এ ঘটনার প্রতিবাদে রোববার চট্টগ্রাম নগর ও জেলায় সকাল-সন্ধ্যা হরতালের ডাক দিয়েছে মহানগর যুবদল। প্রত্যক্ষদর্শী ও হাসপাতাল সূত্র জানায়, তিনটি মোটরসাইকেলে চড়ে ছয় দুর্বৃত্ত ট্রিটমেন্ট সেন্টারে আসে। হামলাকারীরা হাসপাতাল ভবনে প্রবেশ করে নিচতলায় শিশুরোগ বিশেষজ্ঞ বদরুদ্দৌজার চেম্বার ভাঙচুর করে। এর পাশেই নগর বিএনপির সাধারণ সম্পাদক শাহাদাৎ হোসেনের চেম্বার। সেটি অবশ্য অক্ষত রয়েছে। হাসপাতালের নিচে অ্যাম্বুলেন্স ভাঙচুর করার সময় এর চালক সামান্য আহত হন। মাত্র দেড় থেকে দুই মিনিটের মধ্যে এ ঘটনা ঘটে বলে প্রত্যক্ষদর্শীরা জানান। হাসপাতাল সূত্র জানায়, ৫০ শয্যার এই হাসপাতালে শাহাদাৎ হোসেনসহ বেশ কয়েকজন বিশেষজ্ঞ চিকিৎসকদের চেম্বার রয়েছে। সাততলা ভবনের এই হাসপাতালের রোগ নির্ণয় করার সুবিধা রয়েছে। এটি শিশুদের জন্য বিশেষায়িত হাসপাতাল। হাসপাতালে আকস্মিক এই হামলার জন্য শাহাদাৎ হোসেন ছাত্রলীগকে দায়ী করেছেন। তবে ছাত্রলীগ এ ঘটনার নিন্দা জানিয়ে দায় অস্বীকার করেছে। শাহাদাৎ হোসেন বলেন, ‘ছাত্রলীগ ঘোষণা দিয়ে আমার হাসপাতালে হামলা চালিয়েছে। আগুন দিয়ে হাসপাতাল পুড়িয়ে ফেলার চেষ্টা করা হয়। এমন বর্বর আচরণ মেনে নেওয়া যায় না। এ নিয়ে পাঁচলাইশ থানায় অভিযোগ করা হয়েছে।’ তবে চট্টগ্রাম মহানগর ছাত্রলীগের সাধারণ সম্পাদক নুরুল আজিম হাসপাতালে হামলার ঘটনার নিন্দা জানিয়ে অভিযোগ করেন, খালেদা জিয়া চট্টগ্রামে নাশকতা করার দায়িত্ব শাহাদাৎ হোসেনকে দিয়েছেন। এ সংক্রান্ত অডিও টেপ প্রকাশ হওয়ার পর নিজ সংগঠনের ছেলেদের দিয়ে ট্রিটমেন্ট সেন্টারে হামলার নাটক সাজানো হয়েছে। এর দায় ছাত্রলীগের ঘাড়ে দেওয়ার অপচেষ্টা চলছে। এ বিষয়ে পাঁচলাইশ থানার ভারপ্রাপ্ত কর্মকর্তা (ওসি) মহিউদ্দিন মাহমুদ প্রথম আলোকে বলেন, হামলাকারীরা দ্রুত ঘটনা ঘটিয়ে পালিয়ে যায়। অনেক সময় রোগীর সঙ্গে চিকিৎসকের বিরোধের জের ধরে এসব কাণ্ড ঘটে থাকে। আমরা অভিযোগ পাইনি। তাই আসল ঘটনা সম্পর্কে নিশ্চিত করে কিছু বলা সম্ভব নয়। যুবদলের হরতাল: মহানগর বিএনপির সাধারণ সম্পাদক শাহাদাৎ হোসেনের মালিকাধীন হাসপাতালে ভাঙচুরের প্রতিবাদে আগামীকাল রোববার চট্টগ্রাম নগর ও জেলায় সকাল-সন্ধ্যায় হরতাল কর্মসূচি ঘোষণা করেছে যুবদল। গতকাল শুক্রবার এই কর্মসূচি ঘোষণা করা হয়। চট্টগ্রাম মহানগর যুবদলের যুগ্ম সম্পাদক মোহাম্মদ শাহেদ বলেন, ‘শাহাদাৎ ভাইয়ের মালিকাধীন হাসপাতালে ভাঙচুর ও সন্ত্রাসী হামলার প্রতিবাদে চট্টগ্রাম মহানগর, উত্তর ও দক্ষিণ জেলা যুবদল যৌথভাবে সকাল-সন্ধ্যা হরতাল কর্মসূচি দিয়েছে। চট্টগ্রাম মহানগর ও জেলায় কেবল এই কর্মসূচি পালিত হবে।’	0
বিজেপির বক্তব্য নিয়ে রাজনীতিতে মিশ্র প্রতিক্রিয়া দেশের চলমান সংকট সমাধানে প্রত্যাশা ও সহিংসতা বন্ধে সদিচ্ছা প্রকাশের অবস্থানে ভারতকে দেখতে চান বিশিষ্ট নাগরিকেরা। তাঁদের মতে, বৃহৎ ও গণতান্ত্রিক প্রতিবেশী ওই দেশটির কাছ থেকে বাংলাদেশ সরকারের পাশে দাঁড়ানো বা সরকারবিরোধীদের সঙ্গে যোগাযোগ রাখা—কোনোটাই সমর্থনযোগ্য নয়। বাংলাদেশের বর্তমান পরিস্থিতিতে শেখ হাসিনা সরকারের পাশে দাঁড়ানো এবং সরকারকে পরীক্ষিত ও আস্থাভাজন মিত্র বলে উল্লেখ করে ভারতের ক্ষমতাসীন বিজেপি নেতারা বক্তব্য দেন। বিবিসি বাংলা গত বৃহস্পতিবার এ-সংক্রান্ত প্রতিবেদন প্রচার করে। প্রতিবেদনে গোয়েন্দা তথ্যের বরাত দিয়ে বলা হয়, বাংলাদেশে সামরিক অভ্যুত্থানের আশঙ্কা নেই। প্রতিবেদনের ওই বক্তব্য নিয়ে বাংলাদেশে মিশ্র প্রতিক্রিয়া সৃষ্টি হয়েছে। বিএনপির পক্ষ থেকে প্রতিবেদনটির কিছু অংশ সমর্থন করে বলা হয়েছে, নাম ও পরিচয়সহ দুই মুখপাত্রের দেওয়া বক্তব্য ইতিবাচক। তবে অসমর্থিত বক্তব্যের বিষয়ে মন্তব্য করতে চান না বিএনপির নেতারা। ভারতের ওই অবস্থান সম্পর্কে জানতে চাইলে আওয়ামী লীগের উপদেষ্টামণ্ডলীর সদস্য সুরঞ্জিত সেনগুপ্ত প্রথম আলোকে বলেন, এটা ভারতের নিজস্ব বক্তব্য। এ নিয়ে তিনি কোনো মন্তব্য করতে চান না। এ প্রসঙ্গে জানতে চাইলে প্রবীণ আইনজীবী রফিক-উল হক প্রথম আলোকে বলেন, ‘ভারতে ক্ষমতাসীন দলের নিজস্ব কৌশল ও অবস্থান থাকতে পারে। কিন্তু নিজের ঘর আমরা কীভাবে সামলাব তা প্রতিবেশী ঠিক করে দেবে না। আমাদের ঘর আমাদেরই ঠিক করতে হবে।’ এক প্রশ্নের জবাবে রফিক-উল হক বলেন, নিজের ঘর সামলাতে হলে সংঘাত বাদ দিয়ে আলাপ-আলোচনার মাধ্যমে সমঝোতা করতে হবে। এভাবে মানুষ মারা ও পোড়ানোর ঘটনা যাঁদের ন্যূনতম বিবেক আছে তাঁরাও সমর্থন করতে পারেন না। ভারতের অবস্থান সম্পর্কে জানতে চাইলে রাষ্ট্রবিজ্ঞানী এমাজউদ্দীন আহমদ বলেন, বর্তমান সংকট ও সহিংস পরিস্থিতিতে বিশ্ব সম্প্রদায় যদি শান্তির পক্ষে কথা বলেন, সেটি অভিনন্দনযোগ্য। সেই শান্তির জন্য আলাপ-আলোচনা ও সমঝোতা হতে হবে এবং এর ভিত্তিতে নির্বাচন হলে তা গ্রহণযোগ্যতা পাবে। বিশিষ্ট এই রাষ্ট্রবিজ্ঞানীর মতে, দেশের বর্তমান পরিস্থিতিতে ভারতের মতো বৃহৎ ও গণতান্ত্রিক দেশের উচিত কারও পক্ষ-বিপক্ষ নয়, এ দেশের মানুষের পক্ষে কথা বলা। বিবিসির ওই প্রতিবেদনে অসমর্থিত সূত্রের বক্তব্যের আলোকে যেসব তথ্য উল্লেখ করা হয়েছে সেগুলো ‘আনডিপ্লোমেটিক’ এবং ‘আনএক্সপেক্টেড’ বলে মন্তব্য করেন তিনি। তাঁর মতে, একটি শান্তিপূর্ণ নির্বাচনের লক্ষ্যে আলাপ-আলোচনা শুরু করলে এখনকার সংকট থেকে দেশ রক্ষা পেতে পারে। জাতীয় বিশ্ববিদ্যালয়ের উপাচার্য হারুন-অর-রশিদ প্রথম আলোকে বলেন, দেশে এমন একটি ধারণা রয়েছে যে আওয়ামী লীগের প্রতি কংগ্রেসের নৈতিক সমর্থন রয়েছে, আর বিএনপির প্রতি রয়েছে বিজেপির সমর্থন। প্রকৃতপক্ষে বিজেপি সরকারে থাকলেও ভারতের বৈদেশিক নীতি সেখানকার জাতীয় স্বার্থে পরিচালিত হয়। ড. হারুন মনে করেন, বাংলাদেশের রাজনৈতিক স্থিতিশীলতা, গণতান্ত্রিক ধারা ও জঙ্গিবাদ-সাম্প্রদায়িকতার অবসান ভারতের জাতীয় স্বার্থে গুরুত্বপূর্ণ। তাই বিজেপি নেতাদের এই বক্তব্য স্বাভাবিক বলে মনে করেন তিনি। বিএনপি নেতারা বিবিসির প্রতিবেদনটির একটি অংশ আমলে নিতে চান। দলটির স্থায়ী কমিটির সদস্য মাহবুবুর রহমান বলেন, প্রতিবেদনে নাম প্রকাশ করে বিজেপির জাতীয় মুখপাত্র ও পররাষ্ট্র মন্ত্রণালয়ের মুখপাত্র যে বক্তব্য দিয়েছেন তা অভিনন্দনযোগ্য। কিন্তু নাম-পরিচয় ছাড়া বক্তব্য এবং তাঁর ওপর ভিত্তি করে তিনি মন্তব্য করতে চান না। উল্লেখ্য, বিজেপির জাতীয় মুখপাত্র এম জে আকবর বলেন, ভারত চায় বাংলাদেশের পরিস্থিতি দ্রুত স্বাভাবিক হোক। কিন্তু ভারত তার জন্য হস্তক্ষেপ করতে রাজি নয়। অন্যদিকে পররাষ্ট্র মন্ত্রণালয়ের নিয়মিত ব্রিফিংয়ে মুখপাত্র সৈয়দ আকবরউদ্দিন বলেন, ‘এটা বাংলাদেশের অভ্যন্তরীণ বিষয়। বাংলাদেশ শান্তিপূর্ণভাবে সমস্যার সমাধান করুক, বন্ধুপ্রতিম প্রতিবেশী হিসেবে এটিই আমাদের প্রত্যাশা।’ এই দুজনের বক্তব্য প্রসঙ্গে মাহবুবুর রহমান বলেন, বিএনপিও শান্তিপূর্ণ সমাধান চায়। এ জন্য আলাপ-আলোচনা ও সুষ্ঠু নির্বাচনের বিকল্প নেই। গণতান্ত্রিক ঐতিহ্যবাহী ভারতও এ বিষয়টি পাশ কাটিয়ে এবং মানুষের দাবির বিপক্ষে কোনো অবস্থান নেবে না বলে মনে করেন বিএনপির ওই নেতা।	0
2015-02-09 ঢাকায় এক মাসে রাজনৈতিক গ্রেপ্তার ১ হাজার চলমান সহিংসতার এক মাসে (৬ জানুয়ারি থেকে ৫ ফেব্রুয়ারি পর্যন্ত) রাজধানী থেকে বিএনপি ও জামায়াতের ১ হাজার ২ জন নেতা-কর্মীকে গ্রেপ্তার করেছে পুলিশ। ঢাকা মহানগর পুলিশের (ডিএমপি) জনসংযোগ বিভাগ থেকে এ তথ্য পাওয়া গেছে। ডিএমপি জানিয়েছে, ১৫৭ জনকে ঘটনাস্থল থেকে আর ৮৪৫ জনকে নাশকতা এড়ানোর পূর্বপ্রস্তুতি হিসেবে ‘নিবারণমূলক’ গ্রেপ্তার করা হয়েছে। নাশকতার অভিযোগে এক মাসে রাজধানীর বিভিন্ন থানায় ২২৭টি মামলা হয়েছে। এসব মামলায় আসামির সংখ্যা ১০ হাজারের ওপর। এঁদের প্রায় সবাই বিএনপি-জামায়াতের নেতা-কর্মী। ডিএমপির তথ্য অনুযায়ী, এক মাসে গ্রেপ্তার ১ হাজার ২ জনের মধ্যে ৭৪০ জন বিএনপির আর ২৬২ জন জামায়াতের কর্মী। নাশকতা ঘটাতে পারেন—এমন আশঙ্কায় যে ৮৪৫ জনকে গ্রেপ্তার করা হয়েছে, তাঁদের মধ্যে ৬২৯ জন বিএনপির ও ১২৬ জন জামায়াতের। পরিচয় প্রকাশ না করার শর্তে একজন পুলিশ কর্মকর্তা প্রথম আলোকে বলেন, স্থানীয় আওয়ামী লীগের সাহায্য নিয়ে থানাগুলো সংশ্লিষ্ট এলাকার বিএনপি-জামায়াত ও এর সহযোগী সংগঠনগুলোর নেতা-কর্মীদের নামের তালিকা করেছে। সেই তালিকা অনুযায়ী যাঁকে যেখানে পাওয়া গেছে, গ্রেপ্তার করা হয়েছে। বিভিন্ন এলাকায় বিএনপি-জামায়াত নেতা-কর্মীদের বাড়ি বাড়ি অভিযান চালানো হয়েছে। এঁদের বেশির ভাগ পলাতক থাকায় গ্রেপ্তার করা যায়নি। গ্রেপ্তারকৃত ব্যক্তিদের মধ্যে কেন্দ্রীয় থেকে ওয়ার্ড পর্যায়ের কর্মীরা রয়েছেন। এ ছাড়া মিছিল, ভাঙচুর, ককটেল বিস্ফোরণ, গাড়িতে অগ্নিসংযোগের মতো ঘটনার সময় ঘটনাস্থল থেকে ১২৭ জনকে গ্রেপ্তার করা হয়েছে। এঁদের মধ্যে ৮৩ জন বিএনপির ও ৪৪ জন জামায়াতের নেতা-কর্মী। আর নাশকতার সময় ধরা পড়া ৩০ জনকে বিভিন্ন মেয়াদে সাজা দিয়েছেন ভ্রাম্যমাণ আদালত। এঁদের মধ্যে ২৮ জন বিএনপি ও এর অঙ্গসংগঠনের কর্মী। অন্য দুজন শিবিরের কর্মী। পুলিশ জানিয়েছে, এঁদের ১৫ দিন থেকে শুরু করে এক বছর পর্যন্ত বিভিন্ন মেয়াদে সাজা দিয়েছেন ভ্রাম্যমাণ আদালত। তবে দণ্ডপ্রাপ্তদের মধ্যে কয়েকজনের বিরুদ্ধে আনা অভিযোগ নিয়ে প্রশ্ন তুলেছেন তাঁদের স্বজনেরা। মিজানুর রহমান নামের একজন তরুণ ওমান যাওয়ার জন্য ঢাকায় এসে ককটেল বিস্ফোরণের অভিযোগে এখন কারাগারে। তাঁকে পাঁচ মাসের কারাদণ্ড দেন ভ্রাম্যমাণ আদালত। গত ১৪ জানুয়ারি রাজধানীর গুলিস্তান এলাকা থেকে ককটেল বিস্ফোরণের অভিযোগে তাঁকে আটক করে পল্টন থানার পুলিশ। তাঁকে বিএনপির কর্মী হিসেবে চিহ্নিত করা হয়। পরে ভ্রাম্যমাণ আদালত মিজানকে পাঁচ মাসের দণ্ড দেন। অথচ মিজানের স্বজনেরা জানিয়েছেন, ১৭ জানুয়ারি মিজানের ফ্লাইট ছিল। কেনাকাটা করতে তিনি গুলিস্তানে যান। এ বিষয়ে ২১ জানুয়ারি প্রথম আলোতে প্রতিবেদন ছাপা হয়। গত ৫ জানুয়ারি বিকেলে বনানীর কামাল আতাতুর্ক সড়ক থেকে ককটেল নিক্ষেপের অভিযোগে বিএনপির চার কর্মীকে গ্রেপ্তার করে পুলিশ। এঁরা হলেন তারিকুল ইসলাম, মো. ফাহিম, সাইফুল ইসলাম ও মুজাহিদুল ইসলাম। এঁদের প্রত্যেককেই এক বছর করে কারাদণ্ড দেন ভ্রাম্যমাণ আদালত। সাইফুল ও মুজাহিদুল বনানীর হোসাইনিয়া মাদ্রাসার ছাত্র। তাঁদের বিরুদ্ধে মারাত্মক অস্ত্রে সজ্জিত হয়ে দাঙ্গা-হাঙ্গামা ও সরকারি কাজে বাধাদানের অভিযোগ আনা হয়েছে। পরদিন শাহবাগ এলাকায় ককটেল বিস্ফোরণের অভিযোগে তিনজনকে গ্রেপ্তার করে পুলিশ। এঁরা হলেন রনি মণ্ডল, কাজী রওনকুল ইসলাম শ্রাবণ ও গিয়াসউদ্দীন। রওনকুল ঢাকা বিশ্ববিদ্যালয়ের ছাত্র। তাঁকে ১৫ দিনের কারাদণ্ড দেন আদালত। অন্য দুজনকে তিন মাস করে কারাদণ্ড দেওয়া হয়। এঁদের তিনজনের বিরুদ্ধেই দাঙ্গায় উসকানি দেওয়ার অভিযোগ আনা হয়। ৭ জানুয়ারি খিলগাঁও জোড়পুকুর পার এলাকায় পেট্রল ঢেলে গাড়িতে আগুন দেওয়ার সময় ধরা পড়েন গোলাম সারোয়ার (৪৪) নামের এক জামায়াত কর্মী। পরে তাঁকে দুই মাসের কারাদণ্ড দেন ভ্রাম্যমাণ আদালত। সর্বশেষ গত সোমবার রাত পৌনে ১১টার দিকে ঢাকা বিশ্ববিদ্যালয়ের টিএসসিতে ককটেল বিস্ফোরণের সময় মাইনউদ্দীন (২৪) নামের এক তরুণকে হাতেনাতে ধরে ফেলে পুলিশ। ককটেলটি বিস্ফোরিত হলে ডান হাতে আঘাত পান মাইনউদ্দীন। তিনি টিএসসি-সংলগ্ন সোহরাওয়ার্দী উদ্যানের ভেতরে একটি চটপটির দোকানে কাজ করেন বলে পুলিশকে জানিয়েছেন। পরে তাঁকে ২০ দিনের কারাদণ্ড দেন ভ্রাম্যমাণ আদালত। শাহবাগ থানার ভারপ্রাপ্ত কর্মকর্তা (ওসি) সিরাজুল ইসলাম জানান, মাইনউদ্দীনকে ভালোভাবে জিজ্ঞাসাবাদ করার সময় মেলেনি। তাঁকে কে ককটেল বিস্ফোরণ ঘটাতে বলেছিলেন, তা-ও জানা যায়নি।	0
দলনিরপেক্ষ ব্যক্তিদের নিয়ে কমিটি হচ্ছে দেশের চলমান সংকট নিরসন ও সংঘাতপূর্ণ অবস্থা থেকে উত্তরণের জন্য জাতীয় সংলাপের লক্ষ্যে নাগরিক প্রতিনিধিদের নিয়ে একটি কমিটি গঠনের কাজ চলছে। কমিটিতে কারা থাকছেন, তা এখনো চূড়ান্ত হয়নি। দলনিরপেক্ষ বিশিষ্ট নাগরিকদের নিয়ে এ কমিটি করা হচ্ছে বলে উদ্যোক্তারা জানিয়েছেন। প্রধান দুই দলের অনড় অবস্থানের মধ্যে সংকট নিরসনে জাতীয় সংলাপের উদ্যোগ নিচ্ছেন বিশিষ্ট নাগরিকেরা। এরই অংশ হিসেবে গত শনিবার রাজধানীতে জাতীয় ঐক্য প্রক্রিয়ার উদ্যোগে গোলটেবিল আলোচনা অনুষ্ঠিত হয়। উদ্যোক্তাদের অন্যতম সাবেক প্রধান নির্বাচন কমিশনার (সিইসি) এ টি এম শামসুল হুদা গতকাল প্রথম আলোকে বলেন, সংলাপের লক্ষ্যে জাতীয় সনদসহ অন্যান্য কাজ চূড়ান্ত করার কাজ চলছে। এতে চলমান সংকটের পাশাপাশি অন্যান্য সংকটের একটি স্থায়ী সমাধানের জন্য কিছু প্রস্তাবও থাকবে। জাতীয় সনদের কপি প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়ার সঙ্গে দেখা করে তাঁদের হাতে তুলে দেবেন। পাশাপাশি অন্য সব পক্ষের সঙ্গেও তাঁরা কথা বলবেন। তিনি বলেন, কমিটি রাষ্ট্রপতিকেও সংলাপের উদ্যোগ নিতে অনুরোধ জানাবে। উদ্যোক্তাদের একটি সূত্র জানায়, আজ–কালের মধ্যে জাতীয় ঐক্য প্রক্রিয়ার সঙ্গে যুক্ত ব্যক্তিরা বৈঠকে বসতে পারেন। সংলাপে বসানোর জন্য কমিটিতে সাবেক আমলা, ব্যবসায়ী ও শিক্ষাবিদদের থাকার সম্ভাবনা বেশি। এ উদ্যোগে যুক্ত মাহমুদুর রহমান মান্না বলেন, সরকার ও বিএনপির সঙ্গে কথা বলার জন্য গ্রহণযোগ্য ব্যক্তিদের নিয়ে কমিটি গঠন করা হবে। রাজনীতির সঙ্গে প্রত্যক্ষ সম্পর্ক নেই এবং দলনিরপেক্ষ ব্যক্তিরা এ কমিটিতে থাকবেন। তিনি বলেন, আজ সোমবার তাঁরা আবারও বসবেন।	0
ক্ষমতায় যেতে হবে গণতান্ত্রিপ্রক্রিয়ায় বিএনপিকে গণতান্ত্রিক প্রক্রিয়ায় ফিরে আসার আহ্বান জানিয়ে প্রধানমন্ত্রী শেখ হাসিনা বলেছেন, ওই দলটিকে গণতান্ত্রিক প্রক্রিয়ায় ক্ষমতায় যেতে হবে, নিরপরাধ জনগণের মৃতদেহের ওপর দিয়ে, সহিংসতা বা শিক্ষার্থীদের ক্ষতি করে নয়। গতকাল রোববার সচিবালয়ে ধর্ম মন্ত্রণালয় পরিদর্শনকালে কর্মকর্তাদের উদ্দেশে দেওয়া বক্তব্যে প্রধানমন্ত্রী এ কথা বলেন। শেখ হাসিনা বলেন, বিএনপি ক্ষমতায় ছিল এবং তারা আবারও ক্ষমতায় যাওয়ার স্বপ্ন দেখতে পারে। কিন্তু তারা বাস-ট্রাকচালক, শিশু এবং নিরপরাধ জনগণের আগুনে পোড়া দেহের ওপর দিয়ে ক্ষমতায় যেতে পারে না। তাদের অবশ্যই একটি গণতান্ত্রিক প্রক্রিয়ার মধ্য দিয়ে যেতে হবে। শেখ হাসিনা বলেন, বিএনপির নেত্রী হয়তো উন্মাদ বা মানসিক বিকারগ্রস্ত হয়ে পড়েছেন, তা না হলে কীভাবে তিনি দিনের পর দিন নিজের বাসা ছেড়ে কার্যালয়ে অবস্থান করেন। এটা ঠিক স্পষ্ট নয় যে তিনি কী ধরনের বিপ্লবের সূচনা প্রত্যাশা করেন। কিন্তু এটা সত্য যে তিনি নরহত্যা করছেন এমনকি শিশুদেরও জীবন্ত পুড়িয়ে মারছেন। ‘কিছু মানুষ হত্যা, আরও অনেককে বিকলাঙ্গ, যানবাহন পোড়ানো এবং সরকারি ও বেসরকারি সম্পত্তি ধ্বংস ছাড়া এ ধরনের আন্দোলন থেকে বিএনপির অর্জন কী’ উল্লেখ করে প্রধানমন্ত্রী বলেন, যদি বিএনপি মনে করে এই ধ্বংসযজ্ঞ তাদের অর্জন, তাহলে জাতির জন্য তা খুবই দুর্ভাগ্যজনক। প্রধানমন্ত্রী বলেন, সরকার শুধু শুক্র ও শনিবারে এসএসসি পরীক্ষা নেওয়ার সিদ্ধান্ত নিয়েছে, কারণ ছেলেমেয়েরা ঝুঁকির মধ্যে পরীক্ষা হলে যেতে পারে না। তাই নতুন করে পরীক্ষার সময়সূচি তৈরি করা হয়েছে উল্লেখ করে শেখ হাসিনা আশঙ্কা প্রকাশ করেন, বিএনপি-জামায়াত সাপ্তাহিক ছুটির দিনেও হরতাল আহ্বান করতে পারে। বিএনপি ও জামায়াত ধর্ম নিয়ে ব্যবসা করে বিধায় তাদের বিশ্বাস করা যায় না উল্লেখ করে প্রধানমন্ত্রী বলেন, বিএনপি-জামায়াত চায় না জনগণ শিক্ষিত হোক, যদি জনগণ শিক্ষিত হয় তাহলে তারা জনগণকে ভুল পথে পরিচালিত করতে পারবে না। শেখ হাসিনা বলেন, বাংলাদেশ একটি ধর্মনিরপেক্ষ দেশ। ‘সেকু৵লারিজম’ মানে নাস্তিকতা নয়। সব ধর্মের মানুষের ধর্মীয়, রাজনৈতিক ও সামাজিক অধিকার নিশ্চিত করতে এটি হলো একটি রাষ্ট্রীয় নীতি। অনুষ্ঠানে আরও বক্তব্য দেন ধর্মমন্ত্রী এম মতিউর রহমান ও ধর্ম মন্ত্রণালয়ের সচিব চৌধুরী মোহাম্মদ বাবুল হাসান। এ সময় মন্ত্রণালয় ও প্রধানমন্ত্রীর কার্যালয়ের জ্যেষ্ঠ কর্মকর্তারা উপস্থিত ছিলেন।	0
খালেদা জিয়ার কার্যালয়ের প্রাচীরে কাঁটাতার গুলশানে বিএনপির চেয়ারপারসন খালেদা জিয়ার রাজনৈতিক কার্যালয়ের সীমানাপ্রাচীরের ওপর কাঁটাতার বসানো হয়েছে। নিরাপত্তার স্বার্থে গতকাল রোববার বিএনপির পক্ষ থেকে এ ব্যবস্থা নেওয়া হয়েছে। রাজধানীর গুলশানের ৮৬ নম্বর সড়কের ৬ নম্বর ভবনটি খালেদা জিয়ার রাজনৈতিক কার্যালয়। গত ৩ জানুয়ারি থেকে তিনি ওই কার্যালয়ে অবস্থান করছেন। তাঁর কার্যালয়ের দক্ষিণ ও পূর্ব পাশে দুটি ভবন রয়েছে। আর পশ্চিম ও উত্তর পাশে রাস্তা। এই দুই পাশে সীমানাপ্রাচীরের ওপর কাঁটাতারের বেড়া দেওয়া হয়। এমনিতে সীমানাপ্রাচীরের ওপর লোহার শিক দেওয়া আছে। এর ওপর নতুন করে কাঁটাতার বসানো হয়েছে। ওই কার্যালয়ে অবস্থানরত বিএনপির চেয়ারপারসনের প্রেস উইংয়ের সদস্য শায়রুল কবির খান প্রথম আলোকে বলেন, নিরাপত্তার স্বার্থে এ ব্যবস্থা নেওয়া হয়েছে। দুষ্কৃতকারীরা যাতে দেয়াল টপকে ভেতরে যেতে না পারে, সে জন্য এই ব্যবস্থা নেওয়া হয়েছে। তিনি বলেন, দুই দিন আগে একজন দেয়াল টপকে ভেতরে ঢোকার চেষ্টা করেছিল। গতকাল দুপুরেও একজন একই ধরনের চেষ্টা করেছিল। কার্যালয়ের আশপাশে পুলিশের নিয়মিত পাহারা রয়েছে। কার্যালয়ে কারা যাতায়াত করছেন, তা পুলিশের বিশেষ শাখার (এসবি) সদস্যরা দেখছেন। অবশ্য গত তিন দিনে দলের কোনো নেতা চেয়ারপারসনের কার্যালয়ে যাওয়ার চেষ্টা করেননি। গতকাল সন্ধ্যায় দলের সাবেক মহাসচিব প্রয়াত খোন্দকার দেলোয়ার হোসেনের দুই মেয়ে লুনা খোন্দকার ও দেলোয়ারা খোন্দকার ওই কার্যালয়ে যান। গত ৩১ জানুয়ারি থেকে খালেদা জিয়ার কার্যালয়ে কেব্ল টেলিভিশন ও টেলিফোন সংযোগ বিচ্ছিন্ন রয়েছে। মুঠোফোন নেটওয়ার্কও অনেকটা অকার্যকর।	0
বাংলাদেশ-ভারত বাস চলাচল অবরোধে বিঘ্ন বাংলাদেশে চলমান সহিংসতা এবং পেট্রলবোমার আতঙ্কে বন্ধ হতে চলেছে ভারত-বাংলাদেশ বাস যোগাযোগ। ঢাকা-আগরতলা বাস চলাচল দিন কয়েক ধরে বন্ধ রয়েছে। কলকাতা-ঢাকা বাস চলাচল চালু রাখা নিয়ে গভীর ভাবনাচিন্তা চলছে। মেঘালয়ের রাজধানী শিলং হয়ে গুয়াহাটি ও ঢাকা বাস যোগাযোগ বাণিজ্যিকভাবে চালু করার সিদ্ধান্ত পিছিয়ে গেছে। বাসচালক ও যাত্রীদের নিরাপত্তাই বাস বন্ধ রাখার প্রধান কারণ। অন্য কারণের মধ্যে রয়েছে ভারতীয় বাসচালকদের অনীহা। ঢাকা-আগরতলা বাস চলাচল কয়েক দিন ধরেই বন্ধ রয়েছে। ত্রিপুরার পরিবহনমন্ত্রী মানিক দে গতকাল রোববার প্রথম আলোকে বলেন, ‘আপাতত দিন কয়েক বাস চলছে না। তবে পরিস্থিতি স্বাভাবিক হলে আবার চলবে।’ তিনি বলেন, ‘এটা খুব একটা বড় কিছু নয়। অতীতেও এমন হয়েছে। হরতাল বা অবরোধের কারণে মাঝে মাঝেই পরিষেবা বন্ধ থেকেছে।’ তিনি বলেন, ‘আমরা পরিস্থিতির ওপর নজর রেখেছি। অবশ্য বাংলাদেশে গোলমালের কারণে যাত্রী সংখ্যাও কম হচ্ছিল। বাস চলছিল টিমটিম করে।’ আগরতলা-ঢাকা বাস যোগাযোগ চালু আছে ২০০৩ সাল থেকে। দুই দেশের বাস যোগাযোগের মধ্যে সবচেয়ে পুরোনো কলকাতা-ঢাকা পথ চালু হয় ১৯৯৯ সাল থেকে। সরকারি ও বেসরকারি দুই ক্ষেত্রেই এই পথে বাস চলছে। নাম প্রকাশে অনিচ্ছুক পশ্চিমবঙ্গ সড়ক পরিবহন মন্ত্রণালয়ের এক পদস্থ কর্তা বলেন, ‘চালকেরা খুবই ঝুঁকি নিয়ে বাস চালাচ্ছেন। এ রুটে বাস চলাচল বন্ধ হয়নি ঠিকই কিন্তু সরকার পরিস্থিতির ওপর নজর রেখেছে।’ তিনি বলেন, ‘আমাদের দেশের চালকেরা নিরাপত্তাহীনতায় ভুগছেন। তাঁদের অনেকেই বাস বের করতে আপত্তি জানাচ্ছেন। কত দিন এভাবে চালানো সম্ভব হবে জানি না।’ রাজ্য পরিবহন দপ্তর সূত্রে খবর, বাংলাদেশে গোলমালের দরুন বাসে যাত্রী সংখ্যাও কম হচ্ছে। আসামের গুয়াহাটি থেকে শিলং হয়ে ঢাকা পর্যন্ত বাস চালানোর সিদ্ধান্তও আপাতত পিছিয়ে গেছে। গত ডিসেম্বরে এই পথে পরীক্ষামূলকভাবে বাস চলাচল খুব ভালোভাবেই করা হয়। তখনই ঠিক হয়েছিল, জানুয়ারি-ফেব্রুয়ারি মাসে এই পথে বাস চলাচল বাণিজ্যিকভাবে শুরু হবে।	0
সরকারকে দ্রুত পদত্যাগের পরামর্শ দিন স্থিতিশীল রাজনৈতিক পরিবেশ সৃষ্টির লক্ষ্যে সরকারকে দ্রুত পদত্যাগের পরামর্শ দিতে ব্যবসায়ীদের শীর্ষ সংগঠন এফবিসিসিআইয়ের প্রতি আহ্বান জানিয়েছে বিএনপি। দলটির ভাষায়, জনপ্রতিনিধিত্বশীল সংসদ ও সরকার প্রতিষ্ঠিত হলে ব্যবসাবান্ধব স্থিতিশীল পরিবেশ নিশ্চিত হবে। গতকাল রোববার বিএনপির যুগ্ম মহাসচিব সালাহ উদ্দিন আহমদ এক বিবৃতিতে দলের পক্ষ থেকে এ আহ্বান জানান। ব্যবসায়ীদের শীর্ষ সংগঠন এফবিসিসিআইয়ের সভাপতি কাজী আকরাম উদ্দিন আহ্মদের সমালোচনা করে বিবৃতিতে বলা হয়, ‘এফবিসিসিআইয়ের দলবাজ সভাপতির কারণে ব্যবসায়ী সমাজের বক্তব্য সরকারের কর্ণকুহরে প্রবেশ করছে না। সরকারপ্রধানের রাজনৈতিক ভুল সিদ্ধান্তের কারণেই চলমান রাজনৈতিক সংকট ও অস্থিরতার সৃষ্টি হয়েছে। অতএব, স্থিতিশীল রাজনৈতিক পরিবেশ সৃষ্টির লক্ষ্যে সরকারকে দ্রুত পদত্যাগের পরামর্শ প্রদান করুন। নির্দলীয় নিরপেক্ষ সরকারের অধীনে নির্বাচনের মাধ্যমে সত্যিকারের জনপ্রতিনিধিত্বশীল সংসদ ও সরকার প্রতিষ্ঠিত হলে ব্যবসাবান্ধব স্থিতিশীল পরিবেশ নিশ্চিত হবে।’ বিএনপির বিবৃতিতে পরীক্ষার্থী ও অভিভাবকসহ দেশের সব শ্রেণি-পেশার মানুষকে সরকারকে পদত্যাগে বাধ্য করার জন্য আহ্বান জানানো হয়। এতে বলা হয়, ‘প্রশ্নপত্র ফাঁস এবং গণহারে পাস করিয়ে দিয়ে সমগ্র শিক্ষাব্যবস্থাকে নিলামে উঠিয়ে প্রধানমন্ত্রী ও বেচারা শিক্ষামন্ত্রী পরীক্ষার্থীদের জন্য মায়াকান্না করছেন। ১৯৯৫-৯৬ সালের আওয়ামী নৈরাজ্য ও তাণ্ডবের কারণে এসএসসি পরীক্ষা তিন মাস পেছাতে বাধ্য হয়েছিল তৎকালীন বিএনপি সরকার।’ বিবৃতিতে দাবি করা হয়, খালেদা জিয়াকে সব যোগাযোগব্যবস্থা থেকে বিচ্ছিন্ন অবস্থায় অঘোষিতভাবে গৃহবন্দী করে রাখা হয়েছে। যুক্তরাষ্ট্র, যুক্তরাজ্য, ইউরোপীয় ইউনিয়নসহ পৃথিবীর সব উন্নত রাষ্ট্র, জাতিসংঘসহ সব সংস্থা উদ্বেগ জানানোর পরেও সরকারের টনক নড়ছে না।	0
পেট্রলবোমার সংস্কৃতি চালু হয়ে গেল বাংলাদেশের রাজনীতিবিদেরা ক্ষমতায় যাওয়ার জন্য লড়াই করেন। আর সেই লড়াইয়ে এবার পেট্রলবোমার সংস্কৃতি চালু হয়ে গেল। এখান থেকে বের হওয়া কঠিন। ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে আয়োজিত এক সেমিনারে বক্তারা এসব কথা বলেছেন। বেলজিয়ামের ঘেন্ট বিশ্ববিদ্যালয়ের কনফ্লিক্ট রিসার্চ গ্রুপ (সিআরজি) এবং ঢাকার মাইক্রো গভর্নেন্স রিসার্চ ইনিশিয়েটিভ (এমজিআর) গতকাল রোববার এই সেমিনারের আয়োজন করে। আয়োজকেরা জানান, ‘বাংলাদেশের রাজনৈতিক সহিংসতার গতি-প্রকৃতি ২০০২-২০১৩’ শীর্ষক একটি গবেষণা করেছেন ঘেন্ট বিশ্ববিদ্যালয়ের সংঘর্ষ ও উন্নয়ন অধ্যয়ন বিভাগের অধ্যাপক বার্ট সুকেনস ও ঢাকা বিশ্ববিদ্যালয়ের রাষ্ট্রবিজ্ঞান বিভাগের অধ্যাপক আইনুল ইসলাম। ওই গবেষণার প্রাপ্ত তথ্য জানাতেই এই সেমিনারের আয়োজন করা হয়। সেমিনারের সঞ্চালক ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক ইমতিয়াজ আহমেদ বলেন, এই যে দেশে পেট্রলবোমার সংস্কৃতি চালু হলো, সেখান থেকে বের হওয়া কঠিন। আর সহিংসতা দিয়ে কখনো শান্তি আসে না। অহিংস উপায়েই শান্তি প্রতিষ্ঠা করতে হবে। ইমতিয়াজ আহমেদ আরও বলেন, দেশের বর্তমান অবস্থা থেকে বের হয়ে আসতে হলে কয়েকটি বিষয়ে সব রাজনৈতিক দলকে একমত হতে হবে। তত্ত্বাবধায়ক সরকারব্যবস্থা কিংবা ৫ জানুয়ারি ধরনের নির্বাচন এখানে কাজ করবে না। বিকল্প কিছু একটা বের করতে হবে। আবার ১৯৭১, জাতির জনক—এসব বিষয়ে সবাইকে একমত হতে হবে। কোনো ঘৃণা ছড়ানো যাবে না। টিআইবির নির্বাহী পরিচালক ইফতেখারুজ্জামান বলেন, বাংলাদেশের দুই জোট বা দলের রাজনীতিবিদদের পরস্পরের প্রতি আস্থা নেই। বরং পরস্পরকে তাঁরা নির্মূল করতে চান। এখন রাজনীতি হচ্ছে ক্ষমতার রাজনীতি। যিনি জয়ী হবেন তিনিই যেন ক্ষমতায় যাওয়ার লাইসেন্স পেয়ে যাবেন। আর ক্ষমতায় যাওয়া মানেই যেন অবাধ সুযোগ। আর যে হারবে তাঁর জন্য ঝুঁকি আর বঞ্চনা। ইফতেখারুজ্জামান আরও বলেন, ‘আমাদের রাজনীতিবিদেরা আমাদের ছেলেমেয়েদের শেখাচ্ছেন রাজনীতি মানেই স্কুলে যাওয়া বন্ধ। রাজনীতি মানেই পরীক্ষা বন্ধ। রাজনীতি মানেই পেট্রলবোমা। এসব কারণে কিন্তু তরুণ প্রজন্ম রাজনীতিবিমুখ হয়ে যাবে।’ ঢাকা বিশ্ববিদ্যালয়ের ইতিহাস বিভাগের অধ্যাপক সৈয়দ আনোয়ার হোসেন বলেন, রাজনীতিকে সবার আগে সহিংসতামুক্ত হতে হবে। সেমিনারে আরও বক্তব্য দেন আন্তর্জাতিক সম্পর্ক বিভাগের শিক্ষক দেলোয়ার হোসেন, তানজিমউদ্দিন খান, রাষ্ট্রবিজ্ঞান বিভাগের সাব্বির আহমেদ, আইনুল ইসলাম ও নিরাপত্তা বিশ্লেষক শাহাদুল আনাম। গবেষণার প্রাপ্ত তথ্যের বিষয়ে বার্ট সুকেনস জানান, প্রথম আলো, দ্য ডেইলি স্টার, ইত্তেফাক ও ইনকিলাব এই চারটি পত্রিকায় রাজনৈতিক সহিংসতার ১৮ হাজার ৩০৮টি প্রকাশিত খবরের তথ্য বিশ্লেষণ করেছেন তঁারা। ওই তথ্য অনুযায়ী, এই সময়ে সবচেয়ে কম সহিংসতা হয়েছে ২০০৭ ও ২০০৮ সালে। আর ২০০৬ ও ২০১৩ এই সময়ে সবচেয়ে বেশি সংঘর্ষ হয়েছে।	0
মানববন্ধনে খালেদা জিয়াকে গ্রেপ্তারের দাবি ১৪ দলের বিএনপির চেয়ারপারসন খালেদা জিয়ার বিরুদ্ধে জঙ্গি কর্মকাণ্ডে মদদ দেওয়ার অভিযোগ তুলে তাঁকে গ্রেপ্তারের দাবি জানিয়েছে আওয়ামী লীগের নেতৃত্বাদীন ১৪-দলীয় জোট। সহিংসতার প্রতিবাদে গতকাল রোববার রাজধানীতে আয়োজিত মানববন্ধন কর্মসূচিতে জোটের নেতারা এ দাবি করেন। বেলা তিনটা থেকে চারটা পর্যন্ত গাবতলী থেকে যাত্রাবাড়ী ১৩টি স্পটে আওয়ামী লীগ, ঢাকা মহানগর আওয়ামী লীগ, আওয়ামী লীগের অঙ্গ ও সহযোগী এবং ভ্রাতৃপ্রতিম সংগঠনসহ ১৪-দলীয় নেতা-কর্মীরা ওই মানববন্ধনে অংশ নেন। বঙ্গবন্ধু স্টেডিয়ামের সামনের মানববন্ধনে ১৪ দলের মুখপাত্র ও স্বাস্থ্যমন্ত্রী মোহাম্মদ নাসিম খালেদা জিয়াকে উদ্দেশ করে বলেন, ‘আপনি যে রক্ত ঝরিয়েছেন, প্রতি ফোঁটা রক্তের হিসাব নেওয়া হবে। নির্বাচন হবে, তবে ২০১৯ সালে। সংলাপও হবে ২০১৯ সালে। তবে তা হবে নির্বাচন কমিশনের সঙ্গে। অন্য কারও সাথে নয়।’ আওয়ামী লীগের উপদেষ্টা পরিষেদের সদস্য সুরঞ্জিত সেনগুপ্ত বলেন, নাশকতা দমন করার জন্য নাশকতাবিরোধী বিশেষ আইন, আদালত এবং নাশকতা দমনে বিশেষভাবে প্রশিক্ষিত বাহিনী দরকার। ওয়ার্কার্স পার্টির সভাপতি রাশেদ খান মেনন বলেন, সব হত্যার জন্য বিএনপির নেত্রী খালেদা জিয়াকে দায় নিতে হবে। মানুষ হত্যার জন্য তাঁকে আইনের মুখোমুখি হতে হবে। তথ্যমন্ত্রী হাসানুল হক ইনু বলেন, ‘একশ্রেণির বুদ্ধিজীবী বলছেন আগুন-সন্ত্রাসীদের সঙ্গে আলোচনা করার জন্য। সব আলোচনা হবে, তবে এখনই তাদের সন্ত্রাসী কর্মকাণ্ড বন্ধ করতে হবে। আগুনে পোড়াদের মাড়িয়ে আমরা সংলাপ করতে পারি না।’ যাত্রাবাড়ী এলাকায় মানববন্ধনে অংশ নিয়ে কৃষিমন্ত্রী মতিয়া চৌধুরী বলেন, ‘খালেদা জিয়া এ দেশ চায় না। তিনি দেশকে পাকিস্তান বানাতে চান। তিনি আল্লাহর ইশারাও বোঝেন না। সে যখন বলল, বোমা বানাইতেছে আওয়ামী লীগের লোক। তখনই ছাত্রদলের এক নেতার হাত বোমায় ঝলসে গেল। উনি পেট্রলবোমা মাইর্যাে অনেক মায়ের কোল খালি করছেন। তাই কথা নাই বার্তা নাই, বিদেশেই তাঁর ছেলে মইর্যাো গেল।’ গাবতলী-টেকনিক্যাল-শ্যামলী এলাকায় আওয়ামী লীগের সভাপতিমণ্ডলীর সদস্য সতীশ চন্দ্র রায় ও স্থানীয় সাংসদ আসলামুল হক; শ্যামলী-কলেজগেট-আসাদগেট-ধানমন্ডি ২৭ নম্বর রোড এলাকায় আওয়ামী লীগের জাহাঙ্গীর কবির ও খালিদ মাহমুদ চৌধুরী; রাসেল স্কয়ারে আওয়ামী লীগের সভাপতিমণ্ডলীর সদস্য শেখ ফজলুল করিম সেলিম ও নূহ-উল-আলম লেনিন; গ্রিনরোড-স্কয়ার হাসপাতাল-বসুন্ধরা মার্কেট এলাকায় আওয়ামী লীগের নেতা বি এম মোজাম্মেল হক, কামাল আহমেদ মজুমদার ও ফজলে নূর তাপস; কারওয়ান বাজারে নৌপরিবহনমন্ত্রী শাজাহান খান, আওয়ামী লীগের সভাপতিমণ্ডলীর সদস্য সাহারা খাতুন ও সাংসদ এ কে এম রহমতুল্লাহ; সোনারগাঁও হোটেল মোড়-বাংলামোটর-শাহবাগ মোড় এলাকায় স্বরাষ্ট্র প্রতিমন্ত্রী আসাদুজ্জামান খান ও পার্বত্য চট্টগ্রামবিষয়ক প্রতিমন্ত্রী বীর বাহাদুর; শাহবাগ-মৎস্য ভবন পর্যন্ত আওয়ামী লীগের নেতা আফজাল হোসেন ও ওয়ার্কার্স পার্টির আনিসুর রহমান মল্লিক; মৎস্য ভবনের সামনের মানববন্ধনে আওয়ামী লীগের সভাপতিমণ্ডলীর সদস্য ওবায়দুল কাদের, প্রকৌশলী মোশাররফ হোসেন ও স্বেচ্ছাসেবক লীগের সভাপতি মোল্লা মো. আবু কাউছার; বঙ্গবন্ধু স্টেডিয়ামের সামনে ত্রাণমন্ত্রী মোফাজ্জল হোসেন চৌধুরী, কমিউনিস্ট কেন্দ্রের আহ্বায়ক ওয়াজেদুল ইসলাম খান, তরিকত ফেডারেশনের সভাপতি নজিবুল বশর মাইজভান্ডারি ও গণতন্ত্রী পার্টির নুরুর রহমান সেলিম; ইত্তেফাক মোড়-রাজধানী মার্কেট-সায়েদাবাদ যাত্রাবাড়ী এলাকায় মতিয়া চৌধুরী, উপদেষ্টা পরিষদের সদস্য ইউসুফ হোসেন হুমায়ুন প্রমুখ উপস্থিত ছিলেন।	0
ইউরোপীয় নেতাদের সঙ্গে সংলাপের প্রস্তুতি পুতিনের রাশিয়ার প্রেসিডেন্ট ভ্লাদিমির পুতিন বলেছেন, তিনি বুধবার বেলারুশে ফ্রান্স, জার্মানি এবং ইউক্রেনের নেতাদের সঙ্গে শান্তি আলোচনার জন্য প্রস্তুতি নিচ্ছেন। তবে রাশিয়াসহ চার দেশকে এখনো বিভিন্ন বিষয়ে একমত হতে হবে। ফ্রান্সের প্রেসিডেন্ট ফ্রাঁসোয়া ওলাঁদ ইউক্রেনে চলমান সংঘাত বন্ধে এ শান্তি উদ্যোগকে ‘শেষ সুযোগ’ হিসেবে সতর্ক করে দিয়েছেন। খবর এএফপি ও বিবিসির। রাশিয়ার প্রেসিডেন্ট ভ্লাদিমির পুতিন গতকাল রোববার ফোনে ফ্রান্স, জার্মানি এবং ইউক্রেনের শীর্ষস্থানীয় নেতাদের সঙ্গে কথা বলেন। এরপর তিনি কৃষ্ণসাগর তীরবর্তী শহর শোচিতে বেলারুশের প্রেসিডেন্ট আলেক্সান্দার লুকাশেঙ্কোকে বলেন, ‘বুধবারের দিকেই আমাদের লক্ষ্য। যদি এর মধ্যে আমরা সম্প্রতি জোরদারভাবে আলোচনা করা বেশ কয়েকটি বিষয়ে একমত হতে পারি।’ পুতিনের এ কথা বলার দৃশ্য টিভিতে দেখানো হয়। লুকাশেঙ্কো বলেন, তিনি রুশ নেতা পুতিনের সঙ্গে ফ্রান্সের প্রেসিডেন্ট ফ্রাঁসোয়া ওলাঁদ, জার্মানির চ্যান্সেলর আঙ্গেলা ম্যার্কেল ও ইউক্রেনের প্রেসিডেন্ট পেত্রো পোরোশেঙ্কোর মধ্যে বৈঠক আয়োজনের যথাসাধ্য চেষ্টা করবেন। এদিকে যুক্তরাষ্ট্র সংশ্লিষ্ট সবাইকে সতর্ক করে দিয়ে বলেছে, এমন কিছু করা ঠিক হবে না, যা চলমান শান্তি উদ্যোগকে ব্যাহত করবে। নতুন করে শুরু হওয়া প্রচণ্ড লড়াইয়ের কথা উল্লেখ করে দেশটি এ কথা বলেছে। মার্কিন পররাষ্ট্রমন্ত্রী জন কেরির সঙ্গে জার্মানি সফরে যাওয়া পররাষ্ট্র দপ্তরের মুখপাত্র জেন সাকি বলেন, ‘আমরা দেবালৎসেভ এবং মারিউপোলে আজ রোববার নতুন করে সংঘটিত লড়াই এবং পূর্ব ইউক্রেনে নতুন রুশ সামরিক যানের বহর ঢোকার খবরে উদ্বিগ্ন।’ এর আগে গত শনিবার জার্মানির মিউনিখ শহরে অনুষ্ঠিত নিরাপত্তা সম্মেলনে ইউক্রেনের প্রেসিডেন্ট পোরোশেঙ্কো নাটকীয়ভাবে তাঁর দেশে অনুপ্রবেশকারী বলে সন্দেহভাজন রুশ সেনাদের কাছ থেকে উদ্ধার করা সামরিক বাহিনীর পরিচয়পত্র দেখান। পোরোশেঙ্কো বলেন, ‘আজ একটি সাবেক কৌশলগত অংশীদার একটি স্বাধীন রাষ্ট্রের বিরুদ্ধে গোপন যুদ্ধে লিপ্ত হয়েছে।’ রাশিয়া বরাবরই ইউক্রেনের রুশপন্থী বিদ্রোহীদের সাহায্য করতে সেনা বা অস্ত্রশস্ত্র পাঠানোর অভিযোগ অস্বীকার করে আসছে। আঙ্গেলা ম্যার্কেল ও ফ্রাঁসোয়া ওলাঁদ শুক্রবার এ ব্যাপারে মস্কো গিয়ে পুতিনের সঙ্গে বৈঠক করেন। তাঁরা ইউক্রেনের সংঘাত অবসানে একটি শান্তি পরিকল্পনার খসড়া তৈরিতে একমত হন। গত সেপ্টেম্বরে বেলারুশের মিনস্কে স্বাক্ষরিত যুদ্ধবিরতি চুক্তির ওপর ভিত্তি করে এ পরিকল্পনা করা হয়েছে। ফ্রাঁসোয়া ওলাঁদ ফ্রান্সের টেলিভিশন ফ্রান্স ২কে বলেছেন, ৫০ থেকে ৭০ কিলোমিটার এলাকায় বেসামরিক অঞ্চল সৃষ্টি করার বিষয়টি প্রস্তাবের মধ্যে রয়েছে।	0
জাতপাত ও ধর্মের রাজনীতি প্রত্যাখ্যান করায় ধন্যবাদ দিল্লির ভোটাররা ‘জাতপাত ও ধর্মের রাজনীতিকে’ প্রত্যাখ্যান করায় তাদের ধন্যবাদ দিয়েছেন ভারতের আম আদমি পার্টির (এএপি) নেতা অরবিন্দ কেজরিওয়াল। তবে কেন্দ্রফেরত জরিপে হারের স্পষ্ট ইঙ্গিত থাকলেও পরাজয় মানতে অস্বীকৃতি জানিয়েছে ভারতীয় জনতা পার্টি (বিজেপি)। খবর হিন্দুস্তান টাইমস ও এনডিটিভির। কেন্দ্রফেরত সাতটি জরিপের গড় ফলাফলে দেখা গেছে, এএপি ৪২টি আসন পেতে যাচ্ছে। এ জরিপে বিজেপির আসনসংখ্যা আগের জরিপগুলো থেকে আরও কমে ২৬-এ পৌঁছে। বিপুল বিজয়ের ইঙ্গিতে উল্লসিত এএপি সমর্থকেরা। তবে জরিপের ফলকে আমলে না নিয়ে ভারতীয় জনতা পার্টি বলছে, নির্বাচনে বিজয়ী হবে তারাই। অন্যদিকে দৃশ্যত শোচনীয় ফল করতে যাচ্ছে কংগ্রেস। দু-একটি কেন্দ্রফেরত জরিপের ফলাফলে দেখা গেছে, তারা একটিও আসন পাবে না। গত শনিবার অনুষ্ঠিত ৭০ আসনের দিল্লি বিধানসভার নির্বাচনের ফল ঘোষণা করা হবে আগামীকাল মঙ্গলবার। নির্বাচনের আগেও একাধিক জরিপের ফলাফলে বলা হয়েছিল, এএপি একক সংখ্যাগরিষ্ঠতা পাবে। তাদের পাওয়া আসনের সংখ্যা ৩৬ থেকে ৩৮-এর মধ্যে ঘোরাফেরা করেছে। ওই সব জরিপে বলা হয়, কেন্দ্রীয় সরকারে থাকা বিজেপি ২৯টির বেশি আসন পাবে না। জরিপগুলো তখন কংগ্রেসকে চারটির বেশি আসন দেয়নি। উল্লসিত এএপি শিবির দলটির প্রধান অরবিন্দ কেজরিওয়ালকে দিল্লির পরবর্তী মুখ্যমন্ত্রী হিসেবে দেখতে ব্যগ্র হয়ে আছে। এই বিজয়কে তারা লোকসভার নির্বাচনে পরাজয়ের প্রতিশোধ হিসেবেও দেখছে। কেজরিওয়াল ওই নির্বাচনে প্রধানমন্ত্রী নরেন্দ্র মোদির বিরুদ্ধে বারানসি আসনে দাঁড়িয়ে বিপুল ভোটে হেরে গিয়েছিলেন। কেন্দ্রফেরত জরিপের ফল দেখার পর কেজরিওয়াল টুইটারে ধন্যবাদ জানিয়ে বলেন, ‘এএপির নিঃস্বার্থ প্রতিটি কর্মীকে আমার ধন্যবাদ ও অভিনন্দন। তাঁরা রাত-দিন কঠোর পরিশ্রম করেছেন। দিল্লিবাসীর প্রতি আমার কৃতজ্ঞতা। আপনারা সত্যিই অসাধারণ। আপনারা জাতপাত ও ধর্মের রাজনীতিকে প্রত্যাখ্যান করেছেন। আশা করছি কেন্দ্রফেরত জরিপের ফলই চূড়ান্ত ফল হবে।’ এখনো আশাবাদী বিজেপি: কেন্দ্রফেরত জরিপে নিশ্চিত পরাজয়ের আভাসেও বিজেপি শিবির হাল ছাড়ছে না। নির্বাচনের পর প্রধানমন্ত্রী নরেন্দ্র মোদি বিজেপির সভাপতি অমিত শাহর সঙ্গে বৈঠক করেন। দলটি এখনো দিল্লিতে সরকার গঠনে আস্থাশীল। বিজেপির কেন্দ্রীয় মন্ত্রী অনন্ত কুমার গতকাল বলেন, ‘কেন্দ্রফেরত জরিপ হয়েছে। তবে আমরা মাঠের বাস্তবতা জানি। আমাদের কর্মীরা সারা দিন খেটেছেন। মানুষ দল বেঁধে বিজেপিকে ভোট দিয়েছে। ১০ ফেব্রুয়ারি পর্যন্ত অপেক্ষা করুন। বিজেপি জিতবে এবং সরকার গঠন করবে। বিজেপি নিরঙ্কুশ সংখ্যাগরিষ্ঠতা পাবে।’ বিজেপির দিল্লি রাজ্য কমিটির সভাপতি সতীশ উপাধ্যায়ও বলেন, ‘যে হারে মানুষের ঢল দেখেছি, তাতে বিজয় বিজেপিরই হবে।’ তবে বিজেপির পুরোনো নেতারা যা-ই বলুন, দিল্লি নির্বাচনে দলটির মুখ্যমন্ত্রী প্রার্থী কিরণ বেদীর কথায় আস্থার অভাব স্পষ্ট। ভোট হয়ে যাওয়ার পর শনিবার এক সংবাদ সম্মেলনে রাজনীতিতে নবাগত কিরণ বলেন, তিনি যেকোনো ধরনের ফলাফল মেনে নেবেন। এবং ফলাফল যা-ই হোক দায় তাঁর। জরিপ অনুযায়ী হাতে গোনা কয়েকটি আসন পাওয়ার সম্ভাবনা কংগ্রেসের। তবে দলটির জ্যেষ্ঠ নেতারা এর পরও আশা করছেন, ২০১৩ সালের চেয়ে তাঁরা এবার ভালো ফল করবেন। দিল্লি বিধানসভার গত নির্বাচনে কংগ্রেস আটটি আসন পেয়েছিল।	0
পিছিয়ে গেল নাইজেরিয়ার প্রেসিডেন্ট নির্বাচন নিরাপত্তার কারণে নাইজেরিয়ার ১৪ ফেব্রুয়ারি অনুষ্ঠেয় প্রেসিডেন্ট নির্বাচন ছয় সপ্তাহ পিছিয়ে দেওয়া হয়েছে। এর ফলে বিরোধী দলের তীব্র প্রতিদ্বন্দ্বিতার মুখে পড়া প্রেসিডেন্ট গুডলাক জোনাথনের ক্ষমতাসীন দল পিপলস ডেমোক্রেটিক পার্টি (পিডিপি) বেশ সুবিধা পাবে বলে মনে করা হচ্ছে। নির্বাচন পিছিয়ে দেওয়ার এ সিদ্ধান্তে ক্ষুব্ধ বিরোধী দল অল প্রগ্রেসিভ কংগ্রেস (এপিসি)। গত শনিবার রাতে নির্বাচন পেছানোর ঘোষণা দেন নাইজেরিয়ার নির্বাচন কমিশনের চেয়ারম্যান আতহিরু জেগা। তাঁর ঘোষণা অনুযায়ী নতুন নির্বাচনের তারিখ ২৮ মার্চ। আর দেশটির গভর্নর ও বিভিন্ন রাজ্যের আইন পরিষদের নির্বাচন অনুষ্ঠিত হবে ১১ এপ্রিল। নির্বাচন কমিশনের চেয়ারম্যান জেগা বলেন, নিরাপত্তা বাহিনীর পরামর্শে তিনি ছয় সপ্তাহ নির্বাচন পেছানোর সিদ্ধান্ত নিয়েছেন। তিনি বলেন, দেশটির উত্তর-পূর্বাঞ্চলে চরমপন্থী ইসলামি সংগঠন বোকো হারামের সঙ্গে চলমান লড়াইয়ের কারণে এ মুহূর্তে নির্বাচনে পর্যাপ্ত নিরাপত্তা দেওয়া সম্ভব নয় বলে নিরাপত্তা বাহিনী জানিয়ে দিয়েছিল। বোকো হারাম অধিকৃত এলাকা উদ্ধার করতে আরও সময় প্রয়োজন বলে জানান নিরাপত্তা বাহিনীর প্রধান। প্রেসিডেন্ট গুডলাক জোনাথন সাবেক সামরিক শাসক মুহাম্মাদু বুহারির নেতৃত্বাধীন বিরোধী দল এপিসির সঙ্গে শক্ত লড়াইয়ের মুখে পড়বেন বলে মনে করা হচ্ছে। তবে নির্বাচন পিছিয়ে যাওয়ায় জোনাথনের দল পিডিপি প্রচারণার জন্য আরও সময় পাবে। এতে তাদের সুবিধাই হবে বলে মনে করছেন রাজনৈতিক বিশ্লেষকেরা। নির্বাচন পিছিয়ে দেওয়ায় ক্ষুব্ধ বিরোধী দল এপিসির জাতীয় চেয়ারম্যান জন ওদিগি ওয়েগান একে ‘উদ্দেশ্যপ্রণোদিত’ আখ্যায়িত করেন। তিনি বলেন, নাইজেরিয়ার গণতন্ত্রের জন্য এটি একটি বড় আঘাত। তবে তিনি শান্ত থাকার জন্য দেশবাসীর প্রতি আহবান জানান। নির্বাচন পিছিয়ে দেওয়ার খবরে ‘গভীর হতাশা’ প্রকাশ করেছে যুক্তরাষ্ট্র। ‘গণতান্ত্রিক ব্যবস্থা বাধাগ্রস্ত করতে নিরাপত্তার অজুহাত দেওয়ায়’ নাইজেরীয় সরকারকে সতর্ক করে দিয়েছেন যুক্তরাষ্ট্রের পররাষ্ট্রমন্ত্রী জন কেরি।	0
‘দেশ ধ্বংস করা রাজনীতি চাই না’ ‘যে রাজনীতি দেশের ব্যবসা ও অর্থনীতিকে ধ্বংস করে, সেই রাজনীতি আমরা চাই না’—গতকাল রোববার চট্টগ্রামের আগ্রাবাদে চেম্বার ভবনের সামনে প্রতীকী অবস্থান ও মানববন্ধন কর্মসূচিতে ব্যবসায়ীরা এ কথা বলেছেন। ‘সবার ওপরে দেশ, দেশ বাঁচাও অর্থনীতি বাঁচাও’ স্লোগানে জাতীয় পতাকা হাতে কর্মসূচিতে অংশ নেন ব্যবসায়ীরা। টানা অবরোধ-হরতালসহ রাজনৈতিক অস্থিরতার কারণে ক্ষতিগ্রস্ত ব্যবসায়ীরা দেশে স্থিতিশীলতা এবং ব্যবসার নিরবচ্ছিন্ন পরিবেশ ফিরিয়ে দেওয়ার দাবিতে মাঠে নামার ঘোষণা দেন। গতকাল দুপুর ১২টা থেকে ১২টা ১৫ মিনিট পর্যন্ত জাতীয় পতাকা হাতে নিয়ে এ কর্মসূচি পালন করেন তাঁরা। ব্যবসায়ীদের শীর্ষ সংগঠন এফবিসিসিআইয়ের আহ্বানে চট্টগ্রাম চেম্বার এ কর্মসূচির আয়োজন করে। মানববন্ধনে শিল্প ও বণিক সমিতি ফেডারেশন, বিজিএমইএ, বিকেএমইএ, খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশন, চট্টগ্রাম উইম্যান চেম্বার, বাংলাদেশ ফ্রেইট ফরোওয়ার্ডার অ্যাসোসিয়েশন, শিপিং এজেন্টস অ্যাসোসিয়েশন, বারভিডা, সিঅ্যান্ডএফ এজেন্টস অ্যাসোসিয়েশন, দোকান মালিক সমিতিসহ বিভিন্ন ব্যবসায়ী সংগঠনের নেতা ও সদস্যরা অংশ নেন। মানববন্ধনে চট্টগ্রাম চেম্বার সভাপতি মাহবুবুল আলম বলেন, পুড়িয়ে মানুষ হত্যা আর পণ্যবাহী গাড়িতে আগুন দিয়ে জ্বালিয়ে দেওয়া সুস্থ রাজনীতি নয়। দেশ ধ্বংস করে রাজনীতি হতে পারে না। ব্যবসার সুষ্ঠু পরিবেশ ফিরিয়ে দেওয়ার জন্য তিনি আহ্বান জানান। অন্যথায় এক সপ্তাহের মধ্যে চট্টগ্রাম চেম্বারের নেতৃত্বে কঠোর আন্দোলনে নামার ঘোষণা দেন তিনি। এফবিসিসিআইয়ের পরিচালক এম এ সালাম রাজনীতিবিদদের উদ্দেশে বলেন, ‘আগে দেশ বাঁচান। দেশের অর্থনীতি বাঁচান। কারণ, দেশ বাঁচলেই আপনারা রাজনীতি করতে পারবেন।’ অভিন্ন দাবিতে চট্টগ্রাম মেট্রোপলিটন চেম্বারও পৃথকভাবে প্রতীকী অবস্থান কর্মসূচি পালন করে। নগরে দিনভর মানববন্ধন: ব্যবসায়ীদের অবস্থান কর্মসূচি ছাড়াও পেট্রলবোমা হামলা ও নাশকতার প্রতিবাদে চট্টগ্রাম নগর ও জেলায় মানববন্ধন করেছেন নাগরিক, রাজনৈতিক, সামাজিক ও সাংস্কৃতিক কর্মীরা। গতকাল সকাল থেকে বিকেল পর্যন্ত সর্বত্র এই কর্মসূচি পালিত হয়। বিকেলে নগরের লালদীঘি মোড় থেকে আন্দরকিল্লা মোমিন রোড হয়ে নগরের জামালখান প্রেসক্লাব দুই কিলোমিটার দীর্ঘ মানববন্ধন করেছে আওয়ামী লীগসহ বিভিন্ন সংগঠন। মানববন্ধনে অংশ নেওয়া লোকজন পেট্রলবোমায় আহত ব্যক্তিদের ছবি নিয়ে নৈরাজ্য বন্ধের দাবি জানান। আগুনে আর কোনো মানুষকে যাতে পুড়ে মরতে না হয়, মানববন্ধনে এ দাবি জানানো হয়। ওয়াসা মোড় থেকে ইস্পাহানী মোড় এক কিলোমিটার দীর্ঘ আরেকটি মানববন্ধন কর্মসূচি পালিত হয়। গতকাল বিকেলে অনুষ্ঠিত ওই কর্মসূচিতে নগর আওয়ামী লীগের সভাপতি এ বি এম মহিউদ্দিন চৌধুরী ও সাধারণ সম্পাদক আ জ ম নাছিরউদ্দিন অংশ নেন। ওয়াসার মোড়ের সমাবেশে তাঁরা বোমা হামলাকারীদের বিরুদ্ধে হুঁশিয়ার উচ্চারণ করেন। কোতোয়ািল কেসি দে রোডে দুপুরে বাংলাদেশ জুয়েলার্স মালিক সমিতি মানববন্ধন করে। সেখানে ব্যবসায়ীরা দেশে শান্তি ও স্থিতিশীল পরিবেশ ফিরিয়ে আনার দাবি জানান। পাহাড়তলী থেকে হাটহাজারীর মদুনাঘাট পর্যন্ত কাপ্তাই সড়কের প্রায় ১০ কিলোমিটার এলাকাজুড়ে আরেকটি মানববন্ধন হয়। দীর্ঘ এই মানববন্ধনে স্কুল-কলেজের শিক্ষক-শিক্ষার্থী, সামাজিক সংগঠন, পরিবহনশ্রমিক, পোশাকশ্রমিকসহ বিভিন্ন শ্রেিণ-পেশার লোকজন অংশ নেন। শিক্ষার্থীরা নিরাপদে এসএসসি পরীক্ষা দেওয়ার দাবি-সংবলিত ব্যানার ও পোস্টার প্রদর্শন করে মানববন্ধনে। রাঙামাটি: অবরোধ, হরতাল ও সহিংসতা বন্ধের দাবিতে রাঙামাটিতে ব্যবসায়ীরা মানববন্ধন করেছেন। কর্মসূচিতে সংরক্ষিত নারী আসনের সাংসদ ফিরোজা বেগমসহ বিভিন্ন রাজনৈতিক দলের নেতা-কর্মীরা অংশ নেন। সকাল সাড়ে ১০টা থেকে বেলা সাড়ে ১১টা পর্যন্ত রাঙামাটি চেম্বার অব কমার্স অ্যান্ড ইন্ডাস্ট্রিজের উদ্যোগে শহরের রিজার্ভ বাজারে চেম্বারস ভবনের সামনে এ মানববন্ধন হয়। লক্ষ্মীপুর: নাশকতার বিরুদ্ধে লক্ষ্মীপুর প্রেসক্লাবের সামনে মানববন্ধন করেছে ১৪ দলের নেতা-কর্মীরা। গতকাল বিকেলে ঘণ্টাব্যাপী এ কর্মসূচিতে বিভিন্ন শ্রেণি-পেশার মানুষ অংশ নেয়। বক্তারা বলেন, হরতাল-অবরোধের নামে মানুষ মেরে সরকার পতন সম্ভব নয়। ২০১৯ সালের আগে দেশে কোনো নির্বাচন হবে না। খাগড়াছড়ি: সন্ত্রাস, নৈরাজ্য, পেট্রলবোমা হামলা চালিয়ে সাধারণ মানুষকে হত্যার প্রতিবাদে গতকাল বিকেলে শহরে মানববন্ধন করেছে আওয়ামী লীগ ও এর সহযোগী সংগঠন। মানববন্ধনে বক্তারা চলমান নৈরাজ্য প্রতিরোধে আইনশৃঙ্খলা রক্ষাকারী বাহিনীর পাশাপাশি জনগণকে এগিয়ে আসার আহ্বান জানান। চকরিয়া ও পেকুয়া: এফবিসিসিআই ঘোষিত কর্মসূচির আওতায় কক্সবাজারের পেকুয়া আলহাজ কবির আহমদ চৌধুরী বাজারের ব্যবসায়ীরা ১৫ মিনিট প্রতীকী অবস্থান কর্মসূচি পালন করেছেন। সভায় বক্তারা রাজনৈতিক অস্থিরতা দূর করে ব্যবসাবান্ধব পরিবেশ সৃষ্টি করে মানুষ বাঁচাতে এগিয়ে আসার জন্য সব রাজনৈতিক দলের প্রতি আহ্বান জানান। নাশকতা ও সহিংসতার বিরুদ্ধে কক্সবাজারের চকরিয়া পৌর শহরের চিরিঙ্গা স্টেশনে গতকাল বিকেলে ১৪ দল মানববন্ধন করে। এ কর্মসূচিতে জাতীয় পার্টির নেতা-কর্মীরা সংহতি প্রকাশ করেন। পরে তাঁরা বিক্ষোভ মিছিল করেন। সীতাকুণ্ড: সীতাকুণ্ডের পুরাতন ঢাকা ট্রাঙ্করোড (ডিটি) সড়কে নাশকতার বিরুদ্ধে মানববন্ধন হয়েছে। ১৪ দলের নেতা-কর্মীদের উদ্যোগে অনুষ্ঠিত এ কর্মসূচিতে অন্য রাজনৈতিক দল ও সংগঠনের নেতা-কর্মীরা অংশ নেন। রামগতি ও কমলনগর: লক্ষ্মীপুরের রামগতি ও কমলনগরে গতকাল বিকেলে ১৪ দলের নেতা-কর্মীরা মানববন্ধন করেছেন। মানববন্ধনে বক্তারা বিএনপির নেতৃত্বাধীন ২০-দলীয় জোটের ডাকা টানা অবরোধ-হরতালে অগ্নিসংযোগ, পেট্রলবোমা হামলা, নাশকতা ও সহিংসতা বন্ধ করার দাবি জানান। নোয়াখালী: পেট্রলবোমা মেরে মানুষ হত্যার প্রতিবাদে নোয়াখালীতে গতকাল একাধিক রাজনৈতিক দল এবং ব্যবসায়ী সংগঠন মানববন্ধন ও সমাবেশ করেছে। সকাল সাড়ে দশটা থেকে বিকেল চারটা পর্যন্ত পৃথকভাবে এসব কর্মসূচি পালিত হয়। ফেনী: ‘সংঘাতে ঝরে প্রাণ, সমঝোতায় সমাধান’, ‘নাশকতা রুখো, মানুষ বাঁচাও, দেশ বাঁচাও’—এমন সব স্লোগানে গতকাল দুপুরের ফেনীতে পৃথকভাবে মানববন্ধন করেছেন ব্যবসায়ীরা। শহরের ট্রাঙ্ক রোডের শহীদ মিনার চত্বরে মানববন্ধন করেছে ফেনী চেম্বার অব কমার্স ও শহর ব্যবসায়ী সমিতি। ফেনী শহর ব্যবসায়ী কল্যাণ সমিতি কলেজ রোডে এবং মহিপালে ফল ব্যবসায়ী সমিতি একই দাবিতে পৃথক কর্মসূচি পালন করেছে। [প্রতিবেদন তৈরিতে সহায়তা করেছে সংশ্লিষ্ট এলাকার আঞ্চলিক কার্যালয় এবং প্রতিনিধিরা]	0
‘স্বেচ্ছাসেবক লীগ’ লেখা ব্যানার নিয়ে স্বেচ্ছাসেবক দলের মিছিল ব্যানারে লেখা ‘আওয়ামী স্বেচ্ছাসেবক লীগ’। কিন্তু ব্যানারের পেছনের মানুষগুলো স্লোগান দিচ্ছেন হরতালের সমর্থনে সরকারের ‘দমন-পীড়ন’-এর বিরুদ্ধে। এটা দেখে যে কারোরই বিভ্রান্ত হওয়ার কথা। সুনামগঞ্জ শহরে গতকাল রোববার ‘আওয়ামী স্বেচ্ছাসেবক লীগ’ লেখা ব্যানার নিয়েই হরতালের সমর্থনে ঝটিকা মিছিল করেছে জাতীয়তাবাদী স্বেচ্ছাসেবক দল। পুলিশি ‘ঝামেলা’ থেকে রেহাই পেতে এই কৌশল নেওয়া হয়েছে বলে ওই সংগঠনের নেতারা জানিয়েছেন। প্রত্যক্ষদর্শীরা জানান, গতকাল বেলা একটার দিকে সুনামগঞ্জ পৌর শহরের পুরোনো কোর্ট এলাকা থেকে হঠাৎ করেই জেলা জাতীয়তাবাদী স্বেচ্ছাসেবক দলের ১০-১৫ জন নেতা-কর্মীর একটি ঝটিকা মিছিল বের হয়। মিছিলের সামনের ব্যানারে লেখা ছিল ‘আওয়ামী স্বেচ্ছাসেবক লীগ’। কিন্তু ওই ব্যনার নিয়ে মিছিলের সামনের দিকে যাঁরা ছিলেন তাঁরা শহরের পরিচিত মুখ। এঁরা হলেন জেলা বিএনপির আহ্বায়ক কমিটির সদস্য রেজাউল হক, জেলা জাতীয়তাবাদী স্বেচ্ছাসেবক দলের আহ্বায়ক ও পৌর কাউন্সিলর আবদুল্লাহ আল নোমান, স্বেচ্ছাসেবক দলের সদর উপজেলা কমিটির যুগ্ম আহ্বায়ক আবদুল আলীম। মিছিলটি উকিলপাড়া এলাকায় গিয়ে শেষ হয়। সেখানে সংগঠনের দুই নেতা বক্তব্য দেন। এরপর সবাই দ্রত এলাকা ত্যাগ করেন। ব্যানারের বিষয়টি ভুল করে হয়েছি কি না, জানতে চাইলে আবদুল্লাহ আল নোমান বলেন, ‘না, ভুল করে নয়। আমরা তো পুলিশের জন্য রাস্তায় দাঁড়াতেই পারি না। তাই এই কৌশল নেওয়া হয়েছে।’	0
অবরোধ-হরতালেও বেগুনচাষিদের মুখে হাসি টানা অবরোধ ও মাঝেমধ্যে হরতালের পরও বগুড়ার শিবগঞ্জ উপজেলার বেগুনচাষিদের মুখে এখন খুশির হাসি। তাঁরা প্রতি মণ বেগুন এক হাজার থেকে ১ হাজার ২০০ টাকায় বিক্রি করছেন। এলাকার কয়েকজন বেগুনচাষির সঙ্গে কথা বলে জানা গেছে, কিছুদিন আগেও প্রতি মণ বেগুনের দাম ছিল ৪০০ থেকে ৬০০ টাকা। কিন্তু সেই বেগুন এখন এক হাজার থেকে ১ হাজার ২০০ টাকায় বিক্রি হচ্ছে। এখন তাঁরা দাম বেশি তো পাচ্ছেনই, এমনকি বাজারে বেগুন নিয়ে যাওয়ার ঝামেলাও হচ্ছে না। উল্টো খুচরা বিক্রেতা ও পাইকারেরাই বেগুন কিনতে চাষিদের খেতে ঘুরে বেড়াচ্ছেন। গতকাল রোববার কথা হয় উপজেলার লক্ষ্মীকোলা গ্রামের বেগুনচাষি সোহরাব আলীর সঙ্গে। এ সময় তিনি নিজ খেত পরিচর্যা করছিলেন। অবরোধ-হরতালে আলুসহ বিভিন্ন সবজির দাম তো কম। বেগুনের কী অবস্থা? প্রশ্ন করতেই তাকালেন এক ফালি হাসি মুখে। তারপর খোশমেজাজে একটি বেগুন দেখাতে দেখাতে বললেন, ‘অন্য সবজি আবাদ কর্যাি এবার মহা লোকসান। কিন্তু বেগুন হামাকেরে মুখোত হাসি অ্যানা দিচে।’ কুড়াহার গ্রামের চাষি খালিদ হোসেন এবার ২০ শতক জমিতে বেগুনের চাষ করেছেন। নয় হাজার ৮০০ টাকা খরচ করে ওই জমিতে বেগুন পেয়েছেন ২৬ মণ। প্রতি মণ বেগুন তিনি ১ হাজার টাকা করে বিক্রি করছেন। একই গ্রামের চাষি তোফাজ্জল হোসেন বলেন, ‘হামি দাম পাইনা জন্যি ইচ্ছা কর্যাণই বেগুনের চাষ করিনি। কিন্তু অবহেলার সেই বেগুনই একন অ্যাসা কৃষকদের পসা দিলো।’ মহাস্থান সবজিবাজারের কয়েকজন ব্যবসায়ী জানান, অবরোধ-হরতালের শুরুর দিকে বেগুনের দাম কমে গিয়েছিল। তখন বেগুনচাষিদের তেমন লাভ হয়নি। এখন সে বেগুনের দাম দ্বিগুণের বেশি হয়েছে। মূলত বাজারে বেগুনের জোগানের ঘাটতি দেখা দেওয়াতে দাম এভাবে বেড়ে গেছে। এ ব্যাপারে উপজেলা উপসহকারী কৃষি কর্মকর্তা এজাজ কামাল প্রথম আলোকে জানান, সাধারণত উপজেলার ২০০ হেক্টর জমিতে বেগুনের চাষ হয়। কিন্তু চলতি মৌসুমে চাষ হয়েছে কম। আর এখন মৌসুমের শেষ সময়। তাই বেগুনের দাম এভাবে চড়েছে। ফলে যাঁরা বেগুনের আবাদ করে এখনো খেত ধরে রাখতে পেরেছেন, তাঁরা অনেক লাভবান হচ্ছেন।	0
সংকট উত্তরণের চাবি দুই নেত্রীর হাতে বিএনপিসহ বিরোধী রাজনৈতিক জোটের টানা অবরোধ, নিয়মিত হরতাল ও সেই সঙ্গে নাশকতা চালিয়ে মানুষ হত্যার ঘটনায় এক চরম অনিশ্চিত পরিস্থিতির মধ্য দিয়ে যাচ্ছে দেশ। এই পরিস্থিতি উত্তরণের পথ নিয়ে মতামত দিয়েছেন ইফতেখারুজ্জামান। দেশের বিশিষ্ট নাগরিকেরা এই ঝঞ্ঝাবিক্ষুব্ধ পরিস্থিতিতে সংকট নিরসনে যে জাতীয় সংলাপের আহ্বান জানিয়েছেন, তা আমাদের আশা-আকাঙ্ক্ষার প্রতিফলন ঘটিয়েছে। এই উদ্যোগকে স্বাগত জানানো উচিত। একই সঙ্গে যাঁরা এই সংকট নিরসন করতে পারেন, তাঁদেরও এ উদ্যোগকে গুরুত্বের সঙ্গে বিবেচনা করা উচিত। এখন তাঁদের পরীক্ষা দেওয়ার সময় এসেছে, তাঁদের ক্ষমতায় থাকার বা ক্ষমতায় যাওয়ার রাজনীতি আসলে কতটা জনস্বার্থমুখী। সাম্প্রতিক মর্মান্তিক জাতীয় পরিস্থিতিই এই পরীক্ষার তাগিদ সৃষ্টি করে রেখেছে। তবে যত দিন যাচ্ছে, ততই এর প্রয়োজনীয়তা বৃদ্ধি পাচ্ছে। বিষয়টা আমলে নিলে তাঁদের লাভ বৈ ক্ষতি হবে না। এটা ভালো যে দেশের নাগরিকেরা এই সংকট নিরসনে নাগরিক চাহিদার সৃষ্টি করেছেন। অনেক কথাই তো হচ্ছে—সংলাপ, আলোচনা ও সমঝোতা। কিন্তু কথা হচ্ছে, এই সমস্যার চাবিকাঠি রয়েছে দেশের দুই প্রধান নেত্রীর হাতে। তাঁদের মনে যদি এই উপলব্ধি আসে যে, না অনেক হয়েছে, এখন এই হানাহানির ইতি ঘটানো উচিত। এমন উপলব্ধি এলেই কেবল তাঁরা সংলাপ ও সমঝোতার এসব উপায়ের সদ্ব্যবহার করতে পারবেন। এবার একটু আবেগের কথা বলি। দেশের ৬৪টি জেলা থেকে ৩২ জন ছাত্র ও ৩২ জন ছাত্রীকে দৈবচয়নের ভিত্তিতে বাচাই করে দুই নেত্রীকে তাঁদের মুখোমুখি করা হোক। এতে তাঁরা দেশের তরুণদের কথা সরাসরি শুনতে পারবেন এবং অবশ্যই বুঝতে পারবেন। সেই প্রক্রিয়ায় কোনো নাগরিক, রাজনীতিবিজ্ঞানী—কারও ভূমিকার প্রয়োজন নেই। তাঁরা নিজেরাই শুনবেন, বুঝবেন এবং সেই অনুসারে ব্যবস্থা নেবেন। জাতির সবচেয়ে নিরীহ ও সজীব অংশের মুখোমুখি হওয়ার সৎ সাহস তাঁদের আছে কি না, সেটাই প্রশ্ন। তবে এটা হলে সবচেয়ে ভালো হতো। দুই নেত্রীরই এটা মাথায় রাখতে হবে যে এই অবস্থা বেশি দিন চলতে থাকলে রাজনীতির নিয়ন্ত্রণ তাঁদের বাইরে চলে যেতে পারে। তাঁরা যে অগণতান্ত্রিক পরিবেশের সৃষ্টি করছেন, তাতে দেশে ফ্রাঙ্কেনস্টাইনের জন্ম হতে পারে। সেই কথা ভেবেও তাঁদের অনড় অবস্থান থেকে সরে আসা উচিত। সংকট উত্তরণের চাবিকাঠি তাঁদের হাতেই। কথা হচ্ছে, বিরোধী দলকে সহিংস পথ থেকে সরে আসতে হবে। তাদের স্বীকার করতে হবে, এই পথ ভুল ছিল। তাদের বলতে হবে, এই সহিংসতার সঙ্গে যারা জড়িত, তাদের বিচারের আওতায় নিয়ে আসা হোক। আমরা এটা সমর্থন করি না। মোদ্দা কথা, তাদের গঠনমূলক ইতিবাচক রাজনীতিতে ফিরে আসতে হবে। এরপর ছয় মাস তারা আত্মবিশ্লেষণ করবে। এই রাজনীতি ছেড়ে তাদের রাজনীতির মূল পুঁজির দ্বারস্থ হতে হবে। সেটা হচ্ছে জনসমর্থন। তাদের তো জনসমর্থন আছে, এটা ভুলে যাওয়া চলবে না। সেই পুঁজি ভাঙিয়ে তাদের রাজনীতি করা উচিত। সেই পথে যেতে হলে তাদের পরবর্তী নির্বাচনের জন্য কর্মসূচি ঠিক করতে হবে। সেই কর্মসূচি অনুসারে তাদের অগ্রসর হতে হবে। নইলে বর্তমান ধারায় চলতে থাকলে তা আমাদের সবার জন্য আত্মঘাতী হবে। আর সরকারকে আগামী নির্বাচনের সময় নির্ধারণ করতে হবে। অন্তত ছয় মাস আগে তা ঘোষণা করতে হবে। এরপর তাদের ওপর আরেকটি গুরুদায়িত্ব বর্তায়। সেটা হচ্ছে, নির্বাচন যাতে অবাধ, সুষ্ঠু ও অংশগ্রহণমূলক হয়, তা নিশ্চিত করতে হবে তাদের। এর জন্য প্রয়োজনীয় সংস্কারও করতে হবে। প্রয়োজন হলে নির্বাচন কমিশনকে আরও শক্তিশালী করতে সংস্কার প্রস্তাব আনা যেতে পারে। নির্বাচনকালীন প্রশাসনিক ব্যবস্থা কেমন হবে, তার রূপরেখা নির্ধারণ করতে আলোচনা হতে পারে। একই সঙ্গে সরকারকে আরও কিছু বিষয় নিশ্চিত করতে হবে: ১) সুনির্দিষ্ট অভিযোগ ছাড়া বিরোধী দলের সব নেতা-কর্মীর বিরুদ্ধে দায়েরকৃত মামলা তুলে নিতে হবে। ২) বিচারবহির্ভূত হত্যার বিচার ও সহিংসতায় দায়ী ব্যক্তিদের খুঁজে বের করে তাদের বিচারের মুখোমুখি করতে হবে। সরকারকে দায়িত্ব নিয়ে এগিয়ে আসতে হবে। সবাই গেঁা ধরে বসে থাকলে তো হবে না। তবে এগুলো সব স্বল্পমেয়াদি কর্মসূচি। আমাদের সামগ্রিক রাজনৈতিক সংস্কৃতির উত্তরণে দীর্ঘমেয়াদি পদক্ষেপ নেওয়া দরকার। যেমন: আমাদের রাজনীতিক, নাগরিক সমাজ, রাষ্ট্রবিজ্ঞানী, সাংবাদিক—সবাইকে নিয়ে একটি জাতীয় ঐকমত্য কমিশন গঠন করা যেতে পারে, যে কমিশনের দায়িত্ব হবে জনস্বার্থকে প্রাধান্য দিয়ে কীভাবে রাজনীতি করা যায়, সে পথ খুঁজে বের করা। এতে দেশের নাগরিক সমাজ আরও কার্যকর ভূমিকা পালন করতে পারবে বলে আমার বিশ্বাস। কথা হচ্ছে, এই দীর্ঘ মেয়াদে উদ্বেগ ও উৎকণ্ঠা আমাদের রাজনীতির জন্য সুখকর নয়। আমাদের প্রধান দুই দল হয়তো মনে করছে, সাময়িকভাবে তারা একে অপরকে ঘায়েল করতে সক্ষম হয়েছে। কিন্তু পেট্রলবোমা, সহিংসতা ও সহনশীলতার অভাব যে শেষমেশ ফ্রাঙ্কেনস্টাইন হয়ে উঠতে পারে, সে বিষয়ে আমাদের গভীরভাবে ভাবতে হবে। কিছুদিন আগে ঢাকায় আইএসের কয়েকজন নেতাকে গ্রেপ্তার করা হয়েছে। তাদের বিষয়ে আসলে কী করা হয়েছে, তা আমরা জানি না। এ অবস্থা আরও কিছুদিন চললে আত্মঘাতী বোমা হামলাও হতে পারে। এমন অবস্থা তৈরি করার চক্রান্ত শুধু দেশেই নয়, আন্তর্জাতিক পরিসরেও রয়েছে। আমাদের সতর্ক হতে হবে, নিজেদের অস্তিত্বের স্বার্থেই। ইফতেখারুজ্জামান: ট্রান্সপারেন্সি ইন্টারন্যাশনাল বাংলাদেশের (টিআইবি) নির্বাহী পরিচালক।	0
রাজনৈতিক ও সামাজিক চুক্তি জরুরি বিএনপিসহ বিরোধী রাজনৈতিক জোটের টানা অবরোধ, নিয়মিত হরতাল ও সেই সঙ্গে নাশকতা চালিয়ে মানুষ হত্যার ঘটনায় এক চরম অনিশ্চিত পরিস্থিতির মধ্য দিয়ে যাচ্ছে দেশ। এই পরিস্থিতি উত্তরণের পথ নিয়ে মতামত দিয়েছেন ইমতিয়াজ আহমেদ। মানতেই হবে যে আজকের গভীর রাজনৈতিক সংকট ও তীব্র সংঘাতের গোড়ায় রয়েছে নির্বাচনের মাধ্যমে ক্ষমতা হস্তান্তর নিয়ে বিবাদ। কোন ধরনের পদ্ধতিতে নিরপেক্ষ পরিবেশে নির্বাচন অনুষ্ঠান করা যাবে, তা নিয়ে আমাদের কিছু অভিজ্ঞতা হয়েছে। তত্ত্বাবধায়ক সরকারের অধীনে এমনকি ক্ষমতাসীন সরকারের অধীনেও নির্বাচন হয়েছে। একটা বিষয় পরিষ্কার তা হলো তত্ত্বাবধায়ক সরকারব্যবস্থায় নির্বাচনের ফর্মুলা একটি বড় দল মানবে না। ৫ জানুয়ারির নির্বাচনী ফর্মুলা আরেকটা বড় জোট মানবে না। এখন আমাদের প্রয়োজন তৃতীয় আরেকটা ফর্মুলা, যা আগের দুটির মতো হবে না। এ ধরনের প্রস্তাব সরকারি দল থেকে আসাই বাঞ্ছনীয়—যেহেতু বিগত সময়ের কেয়ারটেকার এবং ৫ জানুয়ারি মডেলে নির্বাচনের ফর্মুলা সে সময়ের ক্ষমতাসীন সরকারের কাছ থেকেই এসেছিল। রাজনীতির বাজারে আরও যা চিন্তা আছে, তা আমলে নিয়ে সব দলের অংশগ্রহণে সুষ্ঠু নির্বাচন সম্পন্ন করার ফর্মুলাই এখন আমাদের খুঁজতে হবে। এবং এটা সরকারই ভালো জানবে যে কী করলে অন্যরা নির্বাচনে আসবে। এই লক্ষ্যে সরকারের উদ্যোগে রাজনৈতিক গোষ্ঠীগুলোকে মীমাংসায় আসতে হবে। একে আমরা রাজনৈতিক চুক্তি বা রাজনৈতিক বন্দোবস্ত বলতে পারি। তবে কেবল নির্বাচনী মীমাংসা ছাড়াও জনগণের দিক থেকে আরও কিছু চাহিদা উত্থাপিত হয়েছে। দেখা যায়, নির্বাচন আসন্ন হয়ে উঠলেই নির্বাচনকেন্দ্রিক সংঘাতের ফলে জনগণের ভোগান্তি বাড়ে। ক্ষমতার কাড়াকাড়ির বড় খেসারতটা তাঁদেরই জীবন ও সম্পদের মূল্যে দিতে হয়। সে কারণে তাঁরাও ভরসা চান যে ভবিষ্যতে আর এ রকমটা হবে না। সে জন্যই দ্বিতীয় আরেকটা চুক্তি হতে হবে। এটা হবে রাজনৈতিক দলগুলোর সবার সঙ্গে জনগণের চুক্তি। তাই একে বলছি সামাজিক চুক্তি। এ দুই সমঝোতার কতগুলো মৌলিক দিক এখানে উল্লেখ করছি: ১. ১৯৭১-এর ব্যাপারে কোনো আপস না করা। যেমন: যুদ্ধাপরাধ যদি কেউ করে, সেই অপরাধকে ফৌজদারি অপরাধ হিসেবেই দেখতে হবে। তবে একে যেন দলীয় রাজনীতির অংশ হিসেবে না দেখা তথা এর রাজনীতিকরণ করা যাবে না। এ বিষয়টিকে নির্বাচন বা রাজনীতির ঊর্ধ্বে রাখতে হবে। যেহেতু এটা জনগণের দাবি, তাই আইনের শাসনের অংশ হিসেবেই একে দেখতে হবে। সরকার পরিবর্তনের সঙ্গে এর কোনো সম্পর্ক নেই। ২. জাতির পিতার ব্যাপারে, তাঁর অবদানের স্বীকৃতি বিষয়ে জাতীয়ভাবে অবস্থান গ্রহণ করতে হবে। ৩. বাংলাদেশের ফাউন্ডিং হিরো তথা প্রতিষ্ঠা নায়কেরা যেমন মওলানা ভাসানী, তাজউদ্দীন আহমদ, জিয়াউর রহমানসহ যাঁরা স্বাধীনতাসংগ্রামের বিভিন্ন ক্ষেত্রে বড় অবদান রেখেছেন, তাঁদের উচ্চ সম্মানের আসন দিতে হবে—পরে তাঁদের ভূমিকা যা-ই হোক। ৪. ঘৃণাবিদ্বেষের ভাষণ তথা ‘হেইট স্পিচ’ থেকে বিরত থাকা। সেটা সংসদের ভেতরে বা বাইরে যেখানেই করা হোক। রাজনৈতিক নেতা, সরকারি কর্মকর্তা, সিভিল সোসাইটি বা অন্য যেখানেই কেউ থাকুন, সবাইকেই এ ব্যাপারে দায়িত্বশীল হতে হবে। ৫. হরতাল ডাকা যেতে পারে, কিন্তু পিকেটিং করা বা কাউকে বাধ্য করা যাবে না। একে জনগণের ওপর ছেড়ে দিতে হবে। পিকেটিং বা সহিংসতা হলে তা ফৌজদারি অপরাধ বলে গণ্য হবে। ৬. দলগুলোর অভ্যন্তরীণ গণতন্ত্র নিশ্চিত করতে হবে। রাজনৈতিক দল যেহেতু জনগণের ব্যাপারে সিদ্ধান্ত নেয়, সেহেতু তারা বলতে পারে না তারা নিজেদের মতো করে দলের নিয়মকানুন ঠিক করে নেবে। সব দলীয় পদে দলীয় নির্বাচন দিতে হবে এবং কোনো নেতা এক পদে দুই মেয়াদের বেশি থাকতে পারবেন না। ওই পদে ফিরে আসতে হলে তাঁকে মাঝখানে বিরতি দিয়ে আসতে হবে। ৭. সংসদে দুই-তৃতীয়াংশ আসনের জোরে সংবিধান সংশোধন করা যাবে না। দেখা যায় ৫০ শতাংশের কম ভোট পেয়ে সংসদে সংখ্যাগরিষ্ঠতা পাওয়া সম্ভব। সুতরাং মৌলিক বিষয়ে সিদ্ধান্ত নিতে হলে গণভোট দিতে হবে। এই রাজনৈতিক ও সামাজিক চুক্তি একসঙ্গেই হতে হবে। প্রশ্ন হলো, কে করবে? রাজনৈতিক চুক্তির প্রস্তাব সরকারের তরফেই আসতে হবে। আর সামাজিক চুক্তি সমাজের বিভিন্ন পক্ষ মিলে তৈরি করবে। সিভিল সোসাইটি থেকে শুরু করে ধর্মসমাজ, সামরিক সমাজ; সবারই মতামত নিতে হবে। এভাবে রাজনীতিবিদদের সমাজের সঙ্গে সমঝোতায় আসতে হবে। আমি মনে করি, এ ধরনের সাত-আটটা বিষয়ে সমঝোতা হলে ভবিষ্যতে যে-ই ক্ষমতায় আসুক, জনগণ আশ্বস্ত হবে যে আবার আগের সংঘাত-প্রাণহানির পরিস্থিতি ফিরে আসবে না। বাংলাদেশে নির্বাচনে যে হেরে যায়, তার ওপরে দমন-পীড়নের সুনামি নেমে আসে। এ জন্যই ক্ষমতায় থাকাকালে তারা নির্বাচনে হস্তক্ষেপ করে ক্ষমতা টিকিয়ে রাখতে চায়। এটা রোধ করতে হলে এ ধরনের সমঝোতা ও মীমাংসা দরকার। তাহলে মনে হবে যে এক জায়গায় আমরা থামলাম। নাগরিক সমাজ এ প্রস্তাবগুলো আরও পরিষ্কার করে আলোচনা করতে পারে। জনগণ ও রাজনীতিবিদ, সবারই স্বতঃসিদ্ধ অধিকার আছে রাজনীতির ব্যাপারে মত দেওয়ার। যেহেতু নাগরিকেরা ভোট দেন, সেহেতু তাঁরাও রাজনৈতিক সত্তাধারী। সেহেতু রাজনীতির এখতিয়ার কেবল রাজনীতিবিদদের হতে পারে না। রাজনৈতিক সমস্যা সমাধানে সমাজের অন্যান্য অংশেরও ভূমিকা রয়েছে। ইমতিয়াজ আহমেদ: অধ্যাপক, আন্তর্জাতিক সম্পর্ক বিভাগ, ঢাকা বিশ্ববিদ্যালয়।	0
অব্যাহত হরতাল–অবরোধ দেশব্যাপী চরম উদ্বেগ-উৎকণ্ঠার মধ্যে প্রায় ১৫ লাখ এসএসসি পরীক্ষার্থীর প্রথম দুটি পত্রের পরীক্ষা গত শুক্র ও শনিবার কোনো অঘটন ছাড়াই শেষ হয়েছে, এ জন্য সংশ্লিষ্ট সবাই ধন্যবাদ পেতে পারেন। বিশেষ করে যেসব শিক্ষক-কর্মকর্তা-কর্মচারী জীবনের ঝুঁকি নিয়ে পরীক্ষা নিয়েছেন, তাঁদের আমরা সাধুবাদ জানাই। কিন্তু বিরোধী দলের অব্যাহত অবরোধ-হরতালের কারণে বাকি পরীক্ষাগুলো অনিশ্চিতই রয়ে গেল। সরকার আগামী শুক্রবার ও শনিবার দুটি পরীক্ষার তারিখ পুনর্নির্ধারণ করেছে। কিন্তু যে হারে বিভিন্ন স্থানে পরিবহনে ও স্থাপনায় বোমা হামলা বেড়ে চলেছে, তাতে পরিবর্তিত তারিখেও পরীক্ষা হবে কি না, হলেও সবাই নিরাপদে পরীক্ষার হলে যেতে পারবে কি না, সেসব নিয়ে পরীক্ষার্থী ও অভিভাবকেরা চরম উদ্বেগে আছেন। আমাদের প্রত্যাশা, প্রথম দুই দিনের মতো আগামী শুক্র ও শনিবারের পরীক্ষাও নির্বিঘ্নে শেষ হবে। কিন্তু বাকিগুলোর কী হবে? শিক্ষার্থীরা কি এই অনিশ্চয়তার মধ্যেই নিপতিত থাকবে? রাজনীতি যখন মানুষকে নিয়েই তখন কর্মসূচির নামে তাদের কেন জিম্মি করা হবে? দুর্ভাগ্যজনক যে, আমাদের রাজনীতিকেরা তাঁদের স্বার্থসিদ্ধির জন্য এতটাই অন্ধ যে কোমলমতি শিক্ষার্থীদের জিম্মি করতেও দ্বিধা করেন না। এই অসুস্থ রাজনীতি আর কত দিন? এর শেষ কোথায়? যাঁরা ক্ষমতায় আছেন, যাঁরা ক্ষমতায় যেতে চান, তাঁরা রাজনীতি করার অনেক সময় পাবেন। সময় পাবেন আন্দোলনের নতুন কর্মসূচি পালনেরও। কিন্তু দয়া করে এই এসএসসি পরীক্ষা ও পরীক্ষার্থীদের সেই কর্মসূচি থেকে রেহাই দিন। ইতিমধ্যে অনেক ক্ষতি হয়েছে। গত এক মাসের হরতাল-অবরোধে অর্থনীতি ও ব্যবসা-বাণিজ্যের ক্ষতি ছাড়া শিক্ষার্থীদের ওপর যে মানসিক ও শারীরিক চাপ পড়েছে, তা অপূরণীয়। বারবার পরীক্ষা পেছানোয় শিক্ষার্থীদের পক্ষে প্রয়োজনীয় প্রস্তুতি নেওয়াও সম্ভব হচ্ছে না। এ অবস্থায় বিরোধী দলগুলোর প্রতি আমাদের আহ্বান, পরীক্ষার সময়টিতে কোনো হরতাল-অবরোধ দেবেন না।	0
﻿2015-02-10 ‘শুভ উদ্যোগ’ নিন সংলাপের ‘শুভ উদ্যোগ’ নিতে রাষ্ট্রপতি আবদুল হামিদ, প্রধানমন্ত্রী শেখ হাসিনা ও বিএনপির চেয়ারপারসনকে অনুরোধ জানিয়েছে নাগরিক সমাজ। রাজনৈতিক সংকট নিরসনে জাতীয় ঐকমত্য সৃষ্টির জন্য তাঁদের কাছে নাগরিক সমাজের একটি প্রস্তাবও পাঠানো হয়েছে। নাগরিক সমাজ রাষ্ট্রপতির কাছে লেখা চিঠিতে রাষ্ট্রের অভিভাবক হিসেবে সংলাপের শুভ উদ্যোগ গ্রহণে বিশেষ ভূমিকা রাখার অনুরোধ জানিয়েছে। গতকাল সোমবার সন্ধ্যায় নাগরিক সমাজের পক্ষে সাবেক প্রধান নির্বাচন কমিশনার এ টি এম শামসুল হুদা স্বাক্ষরিত তিনটি পৃথক চিঠি রাষ্ট্রপতি, প্রধানমন্ত্রী ও বিএনপি চেয়ারপারসনের বরাবর পাঠানো হয়। তিনটি চিঠিই সংশ্লিষ্ট কার্যালয়ে পাঠানো হয়েছে। তবে এই উদ্যোগের ব্যাপারে প্রশ্ন তুলেছে ক্ষমতাসীন আওয়ামী লীগ। প্রধানমন্ত্রীর রাজনৈতিক উপদেষ্টা এইচ টি ইমাম গত রাতে বিবিসিকে বলেছেন, এখনকার উদ্যোগে শামসুল হুদা ছাড়া অন্য সবার ভূমিকা নিয়ে বিতর্ক আছে বলে তাঁরা মনে করেন। তাঁরা এ মুহূর্তে এ উদ্যোগকে গুরুত্ব দিতে চান না। তাঁদের নিশ্চয়ই এজেন্ডা আছে। তিনি বলেন, ‘আততায়ীর সাথে আপনি নিশ্চয়ই আলোচনায় বসতে পারেন না।...আগে নির্মমতা বন্ধ করুক, তখন একটা পরিবেশ সৃষ্টি হবে।’ গতকাল সন্ধ্যায় বিএনপির কাছে চিঠি পৌঁছে দেন ড. কামাল হোসেনের ব্যক্তিগত সহকারী চঞ্চল মাহমুদ। চিঠি গ্রহণ করেন চেয়ারপারসনের মিডিয়া উইংয়ের সদস্য শায়রুল কবির খান। বিএনপি এই উদ্যোগকে ইতিবাচকভাবে নেবে এবং স্বাগত জানাবে বলে মনে করছেন দলটির স্থায়ী কমিটির সদস্য মাহবুবুর রহমান। গতকাল রাতে তিনি প্রথম আলোকে বলেন, বিএনপির চেয়ারপারসন খালেদা জিয়া ইতিমধ্যেই বলেছেন, তিনি সংলাপ চান। এখন নিশ্চয়ই এটা সম্ভব হবে এবং হতেই হবে। দেশের চলমান রাজনৈতিক পরিস্থিতি ও বিরাজমান সংকট থেকে উত্তরণের জন্য ৭ ফেব্রুয়ারি রাজধানীর ইঞ্জিনিয়ার্স ইনস্টিটিউশনে বিভিন্ন শ্রেণি-পেশার নাগরিকদের মতবিনিময় সভা অনুষ্ঠিত হয়। সভায় অংশগ্রহণকারী ব্যক্তিদের বক্তব্যের আলোকে ও ঐকমত্যের ভিত্তিতে ‘জাতীয় সংকট নিরসনে জাতীয় সংলাপ’ শীর্ষক প্রস্তাব গৃহীত হয়। মূলত ওই প্রস্তাবের আলোকে রাষ্ট্রপতি আবদুল হামিদ, প্রধানমন্ত্রী শেখ হাসিনা ও বিএনপি চেয়ারপারসন খালেদা জিয়াকে উদ্যোগ নেওয়ার অনুরোধ জানানো হয়েছে। নাগরিক সমাজের প্রস্তাবে সংলাপের উদ্যোগ নিতে প্রথমে প্রধানমন্ত্রীকে অনুরোধ করা হয়েছে। আর সংলাপের বিষয়ে বিশেষ ভূমিকা রাখতে রাষ্ট্রপতিকে ভূমিকা রাখার অনুরোধ করা হয়েছে। এতে বলা হয়েছে, চলমান সহিংসতা অর্থনীতি ও জনজীবনকে বিপর্যয়ের মুখে ঠেলে দিয়েছে। এর মূল কারণ হলো সরকার ও তাদের প্রতিপক্ষের মধ্যকার রাজনৈতিক বিরোধ। স্বাধীন ও গণতান্ত্রিক দেশে বিরোধ ও সংকট নিরসনের শান্তিপূর্ণ রীতি হচ্ছে সংলাপ। এর কোনো বিকল্প নেই। আর এই সংলাপ হতে হবে সব সক্রিয় রাজনৈতিক দল ও বিভিন্ন শ্রেণি-পেশার কার্যকর অংশগ্রহণের ভিত্তিতে। প্রস্তাবে বলা হয়েছে, শান্তিপূর্ণ উপায়ে বিরাজমান সমস্যার দ্রুত সমাধান করতে হবে। যাতে নারী-শিশু, মাতা-পিতা, নির্দোষ মানুষ জ্বালাও-পোড়াওয়ের হাত থেকে রক্ষা পেতে পারে। যাতে শিক্ষার্থীরা শিক্ষার পরিবেশ পায় এবং স্বাভাবিক অবস্থা ফিরে আসে। বাণিজ্যের জন্য পরিবহনব্যবস্থা স্বাভাবিক হয়। কৃষক যেন ক্ষতিগ্রস্ত না হয়। রাষ্ট্রপতি, প্রধানমন্ত্রী ও বিএনপি চেয়ারপারসনের কাছে পাঠানো প্রস্তাবে বলা হয়েছে, যাঁরা সংবিধানের মূলনীতির প্রতি বিশ্বাসী ও গণতন্ত্র প্রতিষ্ঠার ব্যাপারে অঙ্গীকারবদ্ধ, তাঁরা সবাই সংকটের স্থায়ী সমাধানের প্রতি গুরুত্বারোপ করেছেন। সে ক্ষেত্রে নির্বাচন কমিশনসহ অন্য গণতান্ত্রিক প্রতিষ্ঠানগুলো কীভাবে শক্তিশালী করা হলে তারা স্বাধীনভাবে দায়িত্ব পালন করতে পারবে, তা বিবেচনার দাবি রাখে। প্রস্তাবে ভবিষ্যতে সংবিধান সংশোধনের জন্য একটি কমিশন গঠন করার কথাও বলা হয়েছে।	0
সংলাপের উদ্যোক্তারা এক-এগারোর কুশীলব চলমান রাজনৈতিক সংকট নিরসনে সংলাপের উদ্যোগ নিতে যাওয়া বিশিষ্ট নাগরিকদের ‘এক-এগারোর কুশীলব’ বলে মন্তব্য করা হয়েছে মন্ত্রিসভার বৈঠকে। গতকাল সোমবার মন্ত্রিসভার বৈঠকে নির্ধারিত আলোচনার পর বর্তমান রাজনৈতিক পরিস্থিতি নিয়ে অনির্ধারিত আলোচনা হয়। বৈঠকে উপস্থিত একাধিক সূত্রে জানা গেছে, বিশিষ্ট নাগরিকদের সংলাপ আয়োজনের উদ্যোগের সমালোচনা করা হয় বৈঠকে। বৈঠকে প্রধানমন্ত্রী শেখ হাসিনা সভাপতিত্ব করেন। তিনি বলেন, এক-এগারোর কুশীলবেরা সংলাপের এজেন্ডা নিয়ে মাঠে নেমেছেন। বৈঠকে উপস্থিত কয়েকজন প্রথম আলোকে জানান, অনির্ধারিত আলোচনায় বলা হয়, সুশীল সমাজের কিছু লোক সংলাপ নিয়ে কথা বললেও দেশের বিভিন্ন স্থানে পেট্রলবোমা হামলায় সাধারণ মানুষের হত্যাকাণ্ডের বিষয়ে কিছু বলছেন না। আগুন দিয়ে মানুষ পোড়ানোর বিষয়ে তাঁরা নীরব রয়েছেন। এ সময় আরও বলা হয়, ড. কামাল হোসেন ও মাহমুদুর রহমান মান্নারা সম্প্রতি বিএনপির চেয়ারপারসন খালেদা জিয়ার সঙ্গে বৈঠক করেছেন। এ সময় হরতাল-অবরোধের কারণে ১৫ লাখ পরীক্ষার্থী যে এসএসসি পরীক্ষা দিতে পারছে না, সে বিষয়ে তাঁরা কিছু বলেননি। ৭ ফেব্রুয়ারি রাজধানীর ইঞ্জিনিয়ার্স ইনস্টিটিউশনে বিভিন্ন শ্রেণি-পেশার নাগরিকের মতবিনিময় সভায় জাতীয় সংকট নিরসনে জাতীয় সংলাপের প্রস্তাব গ্রহণ করা হয়। এর আলোকে সংলাপের উদ্যোগ গ্রহণের জন্য রাষ্ট্রপতি, প্রধানমন্ত্রী ও বিএনপির চেয়ারপারসনকে নাগরিক সমাজের পক্ষ থেকে গতকাল চিঠি দেওয়া হয়েছে। বিশিষ্ট নাগরিকদের ওই বৈঠক সম্পর্কে তথ্যমন্ত্রী হাসানুল হক ইনু গত রোববার সংবাদ সম্মেলন করে বলেন, ইদানীং বুদ্ধিজীবীরা কেউ কেউ একটু সরব হয়েছেন। কতিপয় বুদ্ধিজীবী সংলাপ নিয়ে যতটা সরব, আগুনে পুড়িয়ে মানুষ মারার বিরুদ্ধে ততটাই নীরব। গতকালের বৈঠকে একজন মন্ত্রী বিএনপির গুলশান কার্যালয়ে কাঁটাতারের বেড়া দেওয়ার প্রসঙ্গ তুললে প্রধানমন্ত্রী শেখ হাসিনা বৈঠকে বলেন, ‘তারা নিজেরাই কাঁটাতারের বেড়া দিয়েছে। উনি (খালেদা জিয়া) নিজেই নিজেকে অবরুদ্ধ করেছেন।’ আরেকজন মন্ত্রী বর্তমান নাশকতা ও সহিংসতা বন্ধে নতুন আইন প্রণয়নের কথা বললে আইনমন্ত্রী আনিসুল হক বলেন, নতুন আইন করার প্রয়োজন নেই। সন্ত্রাসবিরোধী আইন, দ্রুত বিচার আইন, বিশেষ ক্ষমতা আইন ও বিস্ফোরক দ্রব্য নিয়ন্ত্রণ আইন—এই চারটি আইনের সঠিক ও কার্যকর প্রয়োগ করা গেলে চলমান সন্ত্রাস ও নাশকতা বন্ধ হবে। এ লক্ষ্যে কাজ চলছে বলেও মন্ত্রিসভাকে জানান তিনি। টেলিযোগাযোগ অধিদপ্তর প্রতিষ্ঠার উদ্যোগ: গতকালের বৈঠকে টেলিযোগাযোগ অধিদপ্তর প্রতিষ্ঠার প্রস্তাব অনুমোদন করেছে মন্ত্রিসভা৷ ডাক ও টেলিযোগাযোগ মন্ত্রণালয়ের কার্যসম্পাদনে পেশাগত ও কারিগরি সহায়তা দেবে ওই অধিদপ্তর। সভা শেষে মন্ত্রিপরিষদ সচিব মোশাররাফ হোসাইন ভূইঞা এ বিষয়ে সাংবাদিকদের অবহিত করেন। বৈঠক সূত্র জানায়, বিলুপ্ত বাংলাদেশ তার ও টেলিফোন বোর্ডের (বিটিটিবি) কর্মকর্তা-কর্মচারীদের অধিদপ্তরে সমন্বয় করা হবে। ২০০৮ সালে তত্ত্বাবধায়ক সরকারের সময় বিটিটিবি বিলুপ্ত করে বাংলাদেশ টেলিকমিউনিকেশনস কোম্পানি লি. (বিটিসিএল) এবং বাংলাদেশ সাব মেরিন কেব্ল কোম্পানি লি. (বিএসসিসিএল) গঠন করা হয়। বিলুপ্ত বিটিটিবির সব সম্পদ, দায় ও জনবল বিটিসিএলে স্থানান্তর করা হয়। পরে বিসিএস (টেলিকম) ক্যাডারভুক্ত কর্মকর্তারা এর বিরুদ্ধে হাইকোর্টে মামলা করেন। এ ছাড়া বিসিএস টেলিকম ক্যাডারের ২১ জন কর্মকর্তা অন্য ক্যাডারে আত্তীকরণের নির্দেশ চেয়ে আরও দুটি রিট করেন। এ সমস্যা সমাধানে সাবেক শ্রম ও কর্মসংস্থান প্রতিমন্ত্রী মন্নুজান সুফিয়ানকে আহ্বায়ক করে ১১ সদস্যের পরামর্শক কমিটি গঠন করা হয়। পরামর্শক কমিটি বিলুপ্ত বিটিটিবির কর্মকর্তা-কর্মচারীদের চাকরির ধারাবাহিকতা রক্ষা এবং টেলিযোগাযোগ-সংক্রান্ত সরকারের নীতি প্রণয়নে কারিগরি ও অন্যান্য প্রয়োজনীয় পরামর্শ দিতে ডাক ও টেলিযোগাযোগ বিভাগের অধীনে স্থায়ী কাঠামো হিসেবে টেলিযোগাযোগ অধিদপ্তর গঠনের প্রস্তাব করে। বৈঠক সূত্র জানায়, টেলিযোগাযোগ অধিদপ্তর গঠন করায় বিসিএস টেলিকম ক্যাডার বিলুপ্ত হচ্ছে না। এত দিন এটি বিলুপ্ত না হলেও নিয়োগ বন্ধ ছিল। মন্ত্রিপরিষদ সচিব জানান, অধিদপ্তর গঠনের বিষয়টি সাধারণত মন্ত্রিসভায় আসার কথা নয়। কিন্তু ডাক ও টেলিযোগাযোগ বিভাগ বিষয়টি গুরুত্বপূর্ণ ও নীতিনির্ধারণী বিবেচনায় এটি মন্ত্রিসভায় উত্থাপন করেছে। মন্ত্রিপরিষদ সচিব জানান, গতকালের সভায় শিল্প মন্ত্রণালয় সরকারি করপোরেশন ব্যবস্থাপনা ও সমন্বয় আইনের খসড়া উত্থাপন করা হলেও তা মন্ত্রিসভা ফেরত পাঠিয়েছে। মন্ত্রিসভা বলেছে, এত দিনেও ওই আইনটি প্রয়োগ করা হয়নি। ওই আইনের অধীনে একটি পরিষদ থাকলেও এর সর্বশেষ সভা কবে হয়েছে, তা সংশ্লিষ্টরা জানাতে পারেননি। মন্ত্রিসভা আরও বলেছে, প্রতিটি করপোরেশনের নিজস্ব আইন আছে। তাই সমন্বয়ের প্রয়োজন আছে কি না, তা যাচাই করতে ছয় মন্ত্রীর নেতৃত্বাধীন কমিটিকে দায়িত্ব দেওয়া হয়েছে।	0
রাতে মহাসড়কে বাস চালানো বন্ধ করল সরকার রাত নয়টার পর মহাসড়কে যাত্রীবাহী বাস চলবে না। এখন থেকে মহাসড়কে চলাচলকারী যাত্রীবাহী বাসগুলোকে গন্তব্যে পৌঁছাতে হবে রাত নয়টার মধ্যেই। তবে পণ্যবাহী যান আগের মতোই চলাচল করবে। গতকাল সোমবার বিকেলে স্বরাষ্ট্র প্রতিমন্ত্রী আসাদুজ্জামান খানের সঙ্গে পরিবহনের মালিক ও শ্রমিকনেতাদের এক বৈঠকে এ সিদ্ধান্ত হয়। স্বরাষ্ট্র মন্ত্রণালয়ে অনুষ্ঠিত প্রায় দুই ঘণ্টাব্যাপী এ বৈঠকে সাংবাদিকদের প্রবেশাধিকার ছিল না। অবশ্য একাধিক পরিবহনমালিক জানিয়েছেন, বৈঠকে অংশ নিয়ে তাঁরা রাতে দূরপাল্লার পথে যাত্রীবাহী বাস চালানোর পক্ষেই মত দিয়েছিলেন। কিন্তু স্বরাষ্ট্র মন্ত্রণালয়ের অনড় অবস্থানের কারণে তাঁরা রাতে বাস না চালানোর সরকারি সিদ্ধান্ত মেনে নেন। বৈঠক শেষে স্বরাষ্ট্র প্রতিমন্ত্রী ও পরিবহনমালিকদের পক্ষে বাংলাদেশ সড়ক পরিবহন সমিতির মহাসচিব খন্দকার এনায়েত উল্লাহ সাংবাদিকদের কাছে সিদ্ধান্তের কথা জানান। এর ফলে রাতে দূরের পথে মানুষের যাতায়াত কার্যত বন্ধ হয়ে গেল। অবরোধ-হরতালে আইনশৃঙ্খলা রক্ষাকারী বাহিনীর পাহারায় চলা যানবাহনে পেট্রলবোমা হামলার ঘটনা ঘটে। এর আগে সরকারের অর্থমন্ত্রী আবুল মাল আবদুল মুহিতসহ দায়িত্বশীল মন্ত্রী ও প্রশাসনের কর্তারা তাঁদের বক্তব্যে ঢাকার বাইরের অবস্থা খারাপ বলে মন্তব্য করেন। রাতে যাত্রীবাহী পরিবহন বন্ধের মাধ্যমে এই ধারণা আরও পোক্ত হবে বলে পরিবহন নেতারা মনে করেন। এর আগে গত শনিবার রাজারবাগ পুলিশ লাইনে পরিবহনমালিকদের সঙ্গে বৈঠক করে পুলিশের মহাপরিদর্শক শহীদুল হক রাত নয়টার পর মহাসড়কে যাত্রীবাহী বাস বন্ধ রাখার প্রস্তাব করেন। কিন্তু মালিকেরা তা না মেনে পরে সিদ্ধান্ত জানানোর কথা বলেন। এরই ধারাবাহিকতায় গতকাল স্বরাষ্ট্র মন্ত্রণালয়ে বৈঠক ডাকা হয়। একাধিক বাসমালিক জানান, শনিবার সন্ধ্যার পরই বিভিন্ন স্থানে দূরপাল্লার পথের বাসের কাউন্টারগুলোতে পুলিশ গিয়ে রাতে বাস না চালানোর নির্দেশ দিয়ে আসে। এর পরও মালিকেরা বাস চালিয়েছেন। গতকালের বৈঠকে উপস্থিত একাধিক বাসমালিক জানান, বৈঠকের শুরুতেই স্বরাষ্ট্র প্রতিমন্ত্রী রাত নয়টার পর বাস চলাচল বন্ধ রাখার বিষয়ে মালিকদের মতামত জানতে চান। এরপর একে একে মালিকেরা বাস চালানোর পক্ষে যুক্তি তুলে ধরেন। বৈঠক সূত্র জানায়, মালিকেরা বলেছেন, হরতাল-অবরোধসহ স্বাভাবিক সময়ে দিনের তুলনায় রাতে যাত্রী বেশি হয়। কারণ সবাই দিনের কাজ শেষ করে রাতটা পথে ব্যয় করতে চান। অনেকে ঢাকার বাইরে থেকে ঢাকায় এসে দিনে দরকারি কাজ শেষ করে চলে যান। একইভাবে ঢাকা থেকে বাইরের জেলাগুলোতে কাজ শেষে ঢাকায় ফিরে আসেন। দিনে যাত্রা করতে চাইলে রাত কাটাতে হয় হোটেলে, খেতে হয়। এতে খরচ বেড়ে যায়। এমনিতেই হরতাল-অবরোধে বসে থাকার কারণে মালিকেরা আর্থিকভাবে ক্ষতিগ্রস্ত হচ্ছেন। শুধু দিনে চালালে খরচের টাকাই তোলা যাবে না। আবার সরকারের নানা পদক্ষেপের ফলে মালিকেরা বাস চালানো শুরু করেছেন। যাত্রীরাও কিছুটা আশ্বস্ত হতে শুরু করেছেন। এ অবস্থায় রাতে বাস বন্ধ করে দিলে মালিক-যাত্রী সবার মধ্যেই নেতিবাচক ধারণা জন্মাতে পারে। সব কথা শুনে স্বরাষ্ট্র প্রতিমন্ত্রী বলেছেন, পুলিশের পাহারায় বাসে হামলা-প্রাণহানি হলে আরও খারাপ বার্তা যায়। রাতে বন্ধ রাখার সিদ্ধান্তটি সাময়িক। সরকার তিন-চার দিন পর এই সিদ্ধান্ত আবার পর্যালোচনা করবে। গাইবান্ধা, বগুড়া, রংপুরের মিঠাপুকুর, জয়পুরহাট, বরিশালের কিছু অংশ, কুমিল্লার চৌদ্দগ্রাম, চট্টগ্রামের সীতাকুণ্ডসহ কিছু স্পর্শকাতর এলাকা চিহ্নিত করে সরকার সেগুলো নিয়ে কাজ করছে। শিগগিরই এসব স্থান স্বাভাবিক হয়ে যাবে। তখন মালিকেরা ২৪ ঘণ্টাই বাস চালাতে পারবেন। এই ব্যবস্থা সাময়িক। সংবাদ ব্রিফিংয়ে স্বরাষ্ট্র প্রতিমন্ত্রী আসাদুজ্জামান খান বলেন, বৈঠকে পরিবহনমালিকেরা সারা দেশের সব জায়গায় গাড়ি চালাতে বলেছেন। তাঁরা কিছু কিছু জায়গায় সমস্যা আছে বলে উল্লেখ করেছেন, সেগুলোতে কড়া নিরাপত্তাব্যবস্থা নেওয়া হবে। যাত্রীবাহী বাস রাত নয়টার মধ্যে গন্তব্যে যাবে—সরকারের অবস্থান এই জায়গায়। প্রতিমন্ত্রী আরও বলেন, ২৪ ঘণ্টা যানবাহন চলাচল করবে। তবে তার আগে যেসব জায়গায় সমস্যা আছে, সেগুলোতে নিরাপত্তা নিশ্চিত করা হবে। কবে নাগাদ ২৪ ঘণ্টায় যাত্রীবাহী বাস চলাচল করবে জানতে চাইলে প্রতিমন্ত্রী নির্দিষ্ট কোনো সময় উল্লেখ না করে বলেন, শিগগির আগের অবস্থা ফিরিয়ে আনা হবে। সড়কে প্রশাসনের পাশাপাশি ১৪ দলের নেতা-কর্মীদের অবস্থান রয়েছে উল্লেখ করে স্বরাষ্ট্র প্রতিমন্ত্রী বলেন, স্বাভাবিকভাবেই রাত নয়টার পর রাজনৈতিক নেতা-কর্মীরা থাকেন না। সে জন্য রাস্তা খালি হয় এবং দু-এক জায়গায় নাশকতার ঘটনা ঘটে। তবে পুলিশ, র্যাব, বিজিবি সজাগ রয়েছে এবং গত দু-এক দিনের তুলনায় মহাসড়কের অবস্থা এখন ভালো। মালিক প্রতিনিধি খন্দকার এনায়েত উল্লাহ বলেন, ‘এখন শুধু যাত্রীবাহী বাস নয়টার মধ্যে গন্তব্যে পৌঁছাবে, এ সিদ্ধান্ত আমরা নিয়েছি। তবে আমরা আশা করি, দুই-চার দিনের মধ্যেই পূর্বের অবস্থায় ফিরে যাব। পণ্যবাহী যান আগের মতো থাকবে।’ তিনি দাবি করেন, যোগাযোগব্যবস্থা আগের চেয়ে অনেক সচল হয়েছে। চট্টগ্রাম ও উত্তরবঙ্গের কিছু জায়গায় আরও নিরাপত্তার প্রয়োজন আছে। এনায়েত উল্লাহ জানান, হরতাল-অবরোধে পোড়ানো ও ভাঙচুর হওয়া যানবাহনের ক্ষতিপূরণ হিসেবে সাত কোটি টাকার ৬৭৪টি দরখাস্ত প্রধানমন্ত্রীর কাছে জমা দেওয়া হয়েছে। আগামী সপ্তাহে ক্ষতিপূরণ পাওয়ার আশা করছেন তাঁরা। বৈঠকে স্বরাষ্ট্রসচিব মোজাম্মেল হক খান, পুলিশের প্রতিনিধি ও মালিক-শ্রমিক নেতারা উপস্থিত ছিলেন।	0
নগর ভবনে যান না মেয়র, বাসাতেই দাপ্তরিক কাজ চট্টগ্রামের আন্দরকিল্লায় নগর ভবনের দ্বিতীয় তলায় সিটি মেয়রের কার্যালয়। গতকাল সোমবার বেলা ১১টা ১০ মিনিটে সেখানে গিয়ে দেখা যায় কার্যালয়টি বাইরে থেকে তালাবদ্ধ রয়েছে। কার্যালয়ের পাশের কক্ষটি মেয়রের ব্যক্তিগত সহকারীর। তাঁর আসনটিও ফাঁকা। চট্টগ্রাম সিটি করপোরেশন সূত্রে জানা গেছে, বিএনপির নেতৃত্বাধীন ২০-দলীয় জোটের ডাকা টানা অবরোধ শুরু হওয়ার পর নগর ভবনে আসছেন না মেয়র মনজুর আলম। নগরের উত্তর কাট্টলীর নিজ বাসাতেই দাপ্তরিক কাজ করছেন তিনি। এ কারণে নগর ভবন থেকে আট কিলোমিটার দূরে মেয়রের বাসায় প্রতিদিনই প্রয়োজনীয় ফাইল ও নথি নিয়ে ছুটতে হচ্ছে কর্মকর্তা-কর্মচারীদের। সর্বশেষ গত ২৮ জানুয়ারি করপোরেশনের ৫৫তম সাধারণ সভায় যোগ দিতে নগর ভবনে আসেন মেয়র। তবে নগর ভবনে না গেলেও সামাজিক অনুষ্ঠানসহ বিভিন্ন সংগঠনের আয়োজনে প্রায় নিয়মিতই অতিথি হিসেবে হাজির থাকছেন মেয়র। এর মধ্যে গত ১০ জানুয়ারি শহীদ মিনার এলাকায় একটি দৈনিকের প্রতিষ্ঠাবার্ষিকী অনুষ্ঠানে অতিথি হিসেবে উপস্থিত ছিলেন তিনি। ১৫ জানুয়ারি উত্তর কাট্টলীতে একটি ধর্মীয় অনুষ্ঠানে প্রধান অতিথি ছিলেন। ১৯ জানুয়ারি উত্তর কাট্টলী এলাকায় শীতবস্ত্র বিতরণ অনুষ্ঠানে যোগ দেন। সর্বশেষ ৭ ফেব্রুয়ারি উত্তর কাট্টলীতে একটি কলেজের ক্রীড়া প্রতিযোগিতার উদ্বোধন করেন মেয়র। করপোরেশনের কর্মকর্তারা জানিয়েছেন, গত জাতীয় নির্বাচনের আগে বিএনপি জোটের ডাকা হরতালেও নগর ভবনে আসতেন না মেয়র মনজুর আলম। তিনি বিএনপির চেয়ারপারসনের উপদেষ্টার দায়িত্বও পালন করছেন। করপোরেশন সূত্রে জানা গেছে, বিভিন্ন বিভাগের কর্মকর্তারা সকালে প্রয়োজনীয় নথি নিয়ে চলে যান মেয়রের উত্তর কাট্টলীর বাসা ‘মোস্তফা-হাকিম’ ভবনে। ছয়তলা এই ভবনের নিচতলাটি তিনি কার্যালয় হিসেবে ব্যবহার করছেন। সেখানেই করপোরেশনের সমন্বয় সভা থেকে শুরু করে বিভিন্ন বৈঠক বসছে। করপোরেশনের কর্মকর্তারা জানান, চারদলীয় জোট সরকার ক্ষমতায় থাকাকালে তখনকার বিরোধী দল আওয়ামী লীগের হরতাল কর্মসূচিতে সাবেক মেয়র এ বি এম মহিউদ্দিন চৌধুরীও বাসায় অফিস করতেন। কার্যালয়ে না এসে বাসায় বসে মেয়রের দাপ্তরিক কাজ করার বিষয়ে স্থানীয় সরকার বিশেষজ্ঞ অধ্যাপক তোফায়েল আহমেদ মুঠোফোনে প্রথম আলোকে বলেন, প্রচলিত প্রথা অনুযায়ী মেয়রের বাসাও অফিস হিসেবে বিবেচিত হয়। মেয়র চাইলে তাঁর বাসায়ও অফিস করতে পারেন। দাপ্তরিক কাজকর্মও সারতে পারেন। এতে বড় কোনো সমস্যা হয় না। তবে তিনি (মেয়র মনজুর আলম) একটানা নগর ভবনে আসেন না, এটি কতটুকু যুক্তিসংগত ভেবে দেখা উচিত। নগর ভবনে মেয়রের টানা অনুপস্থিতি নিয়ে আওয়ামী লীগ-সমর্থিত কাউন্সিলররা বলছেন, মেয়র না আসাতে করপোরেশনের স্বাভাবিক কার্যক্রম বিঘ্নিত হচ্ছে। তবে বিএনপি-জামায়াত-সমর্থিত কাউন্সিলররা বলছেন, মেয়র কার্যালয়ে না এলেও কাজে কোনো সমস্যা হচ্ছে না। ওয়ার্ড কাউন্সিলর রেহেনা বেগম প্রথম আলোকে বলেন, হরতাল-অবরোধে মেয়র নগর ভবনে না আসায় কিছু সমস্যা তো হচ্ছে। সব কাজ তো আর বাসায় বসে করা যায় না। আর চট্টগ্রামের উন্নয়ন ও নগরবাসীর স্বার্থেই নগর ভবনের কার্যালয়ে এসে তাঁর অফিস করা উচিত। তবে জামায়াত-সমর্থিত কাউন্সিলর শামসুজ্জামান হেলালী বলেন, শুধু কাজের জায়গা পরিবর্তন হয়েছে। মেয়র তাঁর বাসভবনে বসে প্রতিদিনের কাজ প্রতিদিনই সারছেন। করপোরেশনের কাজে কোনো সমস্যা হচ্ছে না। গতকাল নগর ভবনে গিয়ে দেখা যায়, দ্বিতীয় তলায় কয়েকজন নিরাপত্তারক্ষী ও করপোরেশনের কর্মচারীরা ছাড়া আর কেউ নেই। এই তলাতেই মেয়রসহ করপোরেশনের প্রধান নির্বাহী কর্মকর্তা, একান্ত সচিব ও প্রধান রাজস্ব কর্মকর্তার কার্যালয়। বেলা ১১টা ১০ মিনিট থেকে সাড়ে ১১টা পর্যন্ত তাঁদের কাউকে কার্যালয়ে পাওয়া যায়নি। কার্যালয়ের কর্মচারীরা জানান, প্রধান নির্বাহী কর্মকর্তা কাজী মোহাম্মদ শফিউল আলম প্রশিক্ষণের জন্য গত ২ ফেব্রুয়ারি থেকে দেড় মাসের ছুটিতে আছেন। মেয়রের একান্ত ব্যক্তিগত সচিব মেয়রের বাসভবনে অবস্থান করছেন। প্রধান রাজস্ব কর্মকর্তা আহমদুল হক দাপ্তরিক কাজে বাইরে রয়েছেন। নগর ভবনের তৃতীয় তলায় করপোরেশনের সচিবের কক্ষে গিয়ে জানা যায়, সচিব রশিদ আহমদ মন্ত্রণালয়ের একটি বৈঠকে যোগ দিতে সকালে ঢাকায় গেছেন। এই তলায় অবস্থিত তিন তত্ত্বাবধায়ক প্রকৌশলীর মধ্যে আনোয়ার হোছাইন ও রফিকুল ইসলামকে কার্যালয়ে পাওয়া যায়। পাঁচতলায় প্রধান পরিচ্ছন্ন কর্মকর্তা ও ছয়তলায় প্রধান হিসাবরক্ষণ কর্মকর্তাকেও নিজ কার্যালয়ে পাওয়া যায়নি। তাঁরা দাপ্তরিক কাজে মেয়রের বাসভবনে গিয়েছেন বলে জানান কর্মচারীরা। করপোরেশনের তত্ত্বাবধায়ক প্রকৌশলী আনোয়ার হোছাইন ও রফিকুল ইসলাম প্রথম আলোকে বলেন, ‘মেয়র যখন যেখানে থাকেন সেখানে অফিস করতে পারেন। আমরা প্রয়োজনীয় ফাইল নিয়ে সকালে মেয়রের বাসভবনে চলে যাই। সেখানে তিনি আমাদের কাজের নির্দেশনা দেন। এতে কাজের কোনো ক্ষতি হচ্ছে না।’ গতকাল দুপুর ১২টা ১০ মিনিটে মেয়রের বাসভবনে প্রবেশের সময় দেখা যায়, বাসা থেকে বেরিয়ে আসছেন প্রধান হিসাবরক্ষণ কর্মকর্তা সাইফুদ্দিন আহমেদ, প্রধান পরিচ্ছন্ন কর্মকর্তা শফিকুল মান্নান সিদ্দিকী, করপোরেশনের উপসচিব সাইফুদ্দিন মাহমুদ কাতেবী, মেয়রের ব্যক্তিগত সহকারী মোহাম্মদ ছৈয়দ ও নেজারত শাখার নাজির মো. ইলিয়াছ চৌধুরী। মেয়রের বাসভবনে ছিলেন একান্ত সচিব মোহাম্মদ মঞ্জুরুল ইসলাম। বেলা পৌনে একটার দিকে মেয়রের বাসায় ফাইল নিয়ে হাজির হন করপোরেশনের সমাজকল্যাণ কর্মকর্তা আশেক রসুল চৌধুরী। এরপর মেয়র তাঁর একান্ত সচিব ও সমাজকল্যাণ কর্মকর্তাকে নিয়ে সিটি করপোরেশনের বইমেলা আয়োজনের প্রস্তুতি নিয়ে বৈঠক করেন। গতকাল সকালে বৃহত্তর আগ্রাবাদ-হালিশহর জলাবদ্ধতা নিরসন কমিটির সদস্যরা মেয়রের সঙ্গে তাঁর বাসায় দেখা করেছেন। তাঁরা মহেশ খাল খনন ও খালের মুখে জলকপাট স্থাপনে মেয়রের সহযোগিতা চান। অবরোধে নগর ভবনে না যাওয়ার বিষয়ে জানতে চাইলে মেয়র মনজুর আলম সরাসরি কোনো মন্তব্য করতে চাননি। তবে তিনি বলেন, নগর ভবনে না গেলেও করপোরেশনের কাজে কোনো সমস্যা হচ্ছে না। প্রত্যেকটি বিভাগ সচল রয়েছে। এখানেই (মেয়র বাসভবন কার্যালয়) নিয়মিত বিভাগগুলোর দায়িত্বপ্রাপ্ত কর্মকর্তাদের সঙ্গে সমন্বয় বৈঠক হচ্ছে। কর্মকর্তা-কর্মচারীরা তাঁদের দায়িত্ব পালন করে যাচ্ছেন। তিনি বলেন, আাগে নগরবাসী নগর ভবনে আসতেন। এখন সরাসরি বাসায় চলে আসেন। তাঁদের সমস্যার কথা শুনে সমাধানের জন্য সংশ্লিষ্ট বিভাগকে তাৎক্ষণিক নির্দেশনা দিচ্ছি।	0
ম্যান্ডেলার দেশে বর্ণবাদের মাথাচাড়া বর্ণবাদের ভয়ংকর অভিজ্ঞতার মধ্য দিয়ে জেগে ওঠা দেশ দক্ষিণ আফ্রিকা আজ বর্ণবাদ নির্মূলে সারা বিশ্বের আদর্শ। তবে দেশটির বর্ণবাদবিরোধী আন্দোলনের প্রাণপুরুষ নেলসন ম্যান্ডেলার রেখে যাওয়া বর্ণবাদবিরোধী আদর্শে ফাটল ধরেছে বলে মনে হচ্ছে। দীর্ঘ কারাভোগের পর ম্যান্ডেলা মুক্তি পান ১৯৯০ সালের ১১ ফেব্রুয়ারি। সেই দিনটির ২৫ বছর পূর্তি হচ্ছে কাল বুধবার। কিন্তু আজও বর্ণবাদের বিভাজনের সঙ্গে লড়তে হচ্ছে ম্যান্ডেলার দেশের মানুষকে। বর্ণবাদের বিভাজন দূর করে সংহতি ফিরিয়ে আনতে ট্রুথ অ্যান্ড রিকনসিলিয়েশন কমিশন (টিআরসি) গঠন করেছিলেন ম্যান্ডেলা। আজও কাজ করে যাচ্ছে এই কমিশন। তবে সামাজিক বিভেদ ঘুচছে না। বরং, পরিস্থিতি দেখে মনে হচ্ছে, সাম্প্রতিক সময়ে তা আবার মাথাচাড়া দিয়ে উঠছে। কৃষ্ণাঙ্গ ও শ্বেতাঙ্গদের আন্তসম্পর্ক নিয়ে দশকব্যাপী চলা একটি গবেষণার ফলাফলে দেখা গেছে, এই যুগেও দক্ষিণ আফ্রিকার শ্বেতাঙ্গদের মধ্যে ৪৭ শতাংশ বর্ণবাদকে মানবতার বিরুদ্ধে অপরাধ বলে মনে করে না। গবেষণাটি পরিচালনা করে ইনস্টিটিউট অব জাস্টিস অ্যান্ড রিকনসিলিয়েশন নামের একটি প্রতিষ্ঠান। সংস্থাটি বলছে, ২০১০ থেকে ২০১৩ সালের মধ্যে পরিচালিত গবেষণায় দেখা গেছে, এই সময়ে কৃষ্ণাঙ্গ ও শ্বেতাঙ্গ মানুষের সমন্বয়ে গড়া একটি দক্ষিণ আফ্রিকা গড়ার ইচ্ছা অনেকটাই কমতির দিকে। নেলসন ম্যান্ডেলা ফাউন্ডেশনের গবেষণা ও আর্কাইভ বিভাগের পরিচালক ভারনে হ্যারিস বলেন, ‘বর্ণবৈষম্যের বিরুদ্ধে সংহতি প্রকল্প বিপদের মুখে আছে। মনে হয় আফ্রিকার মানুষ অতীতের হিসাব খুব দ্রুত মিটিয়ে নিতে চাচ্ছে। অনেক দেশ এর জন্য অপেক্ষা করে। অন্তত ২০ বছর। তবে আমরা অপেক্ষা করতে পারলাম না।’ হ্যারিস জানান, সম্প্রতি কেপটাউনের একটি সড়কের নামকরণ দক্ষিণ আফ্রিকার বর্ণবাদী আমলের শ্বেতাঙ্গ নেতা এডব্লিউডি ক্লার্কের নামে করার প্রতিবাদ জানায় স্থানীয় কৃষ্ণাঙ্গরা। দক্ষিণ আফ্রিকায় বর্ণবৈষম্যের বিরুদ্ধে তাঁর ভূমিকা নিয়ে প্রশ্ন তুলেছেন তাঁরা। ম্যান্ডেলাকে কারাগার থেকে মুক্ত করতে এবং বর্ণবাদী আইন বাতিলে ডিক্লার্কের ভূমিকা ছিল। ১৯৯৩ সালে নেলসন ম্যান্ডেলার সঙ্গে নোবেল শান্তি পুরস্কার পেয়েছিলেন ডিক্লার্ক। হ্যারিস বলেন, ‘দক্ষিণ আফ্রিকার বেশির ভাগ মানুষ আজও বর্ণবাদের বিভাজিত সমাজে বাস করে। এটা তাদের ক্ষুব্ধ করে। পুরোনো বিভাজন এবং পুরোনো বর্ণবাদ এখন আরও স্পষ্ট।’ ইউনিভার্সিটি অব ফ্রি স্টেটের ইনস্টিটিউট ফর রিকনসিলিয়েশন অ্যান্ড সোশ্যাল জাস্টিসের পরিচালক আন্দ্রে কিট বলেন, ‘আমাদের জাতীয় রাজনীতির যে চরিত্র, তা দুই সম্প্রদায়ের মধ্যে ঐক্য গড়ে তুলতে সহায়ক নয়।’ দক্ষিণ আফ্রিকার রাজনৈতিক নেতাদের কথাবার্তায় বর্ণবাদী ছোঁয়া আজও প্রকট। দক্ষিণ আফ্রিকায় আগমনকারী প্রথম ডাচ নাগরিক জঁ ফন রিবেককে উদ্দেশ করে গত মাসে প্রেসিডেন্ট জ্যাকব জুমা বলেন, তখন থেকেই সব সমস্যার শুরু। এই মন্তব্যে ফ্রিডম ফ্রন্ট প্লাস পার্টি জুমার বিরুদ্ধে ঘৃণা ছড়ানোর অভিযোগে মামলা করার হুমকি দেয়। কিট বলেন, বিভাজনের কারণ, এখানে কেবল টিআরসির মাধ্যমে ঐক্য গড়ার প্রক্রিয়ায় মনোযোগ দেওয়া হয়েছে। গণতান্ত্রিক রাজনৈতিক প্রক্রিয়ার মাধ্যমে কেমন করে ঐক্য আনা সম্ভব, সে বিষয়টি উপেক্ষিতই থেকে গেছে।	0
দিল্লির ভোটের ফলাফল আজ ভারতের দিল্লি বিধানসভা নির্বাচনের ফলাফল জানা যাবে আজ মঙ্গলবার। ৭০ আসনের ভাগাভাগি কী রকম হবে, সেই জল্পনার অবসান ঘটবে আজ বেলা একটার মধ্যেই। তার আগে গতকাল সোমবার দিনভর তিন প্রধান দলের কার্যালয়ের ছবিটা তিন ধরনের। নর্থ অ্যাভিনিউয়ে আম আদমি পার্টির (এএপি) নতুন কার্যালয় সারা দিনই ছিল গমগমে। তাদের অভ্যন্তরীণ খবর অনুযায়ী ৫০ আসনের কম তারা পাচ্ছে না। বিজেপির দুটি কার্যালয়। অশোক রোডের কেন্দ্রীয় কার্যালয় ও পণ্ডিত পন্থ মার্গের দিল্লি শাখার কার্যালয়। দুটিতেই চাপা উত্তেজনা। কী হয় কী হয় ভাব। দিল্লি সভাপতি সতীশ উপাধ্যায় এখনো নিশ্চিত, ৩৬টির কম আসন তাঁরা পাবেন না। বিজেপির ভরাডুবি ঘটলে নরেন্দ্র মোদি ও অমিত শাহর নেতৃত্ব নিয়েও দলে প্রশ্ন উঠবে। এএপি ও বিজেপির তুলনায় কংগ্রেসের চিন্তাভাবনা কম। তাদের লড়াই তাদের সঙ্গেই। এক বছর আগে আটটি আসন পেয়েছিল, এবার তা ধরে রাখা সম্ভব নয় বলেই বুথফেরত জরিপের ইঙ্গিত। আজ সকাল আটটা থেকে ভোট গণনা শুরু। ফলাফল জানা যেতে পারে বেলা একটার মধ্যেই।	0
ইউক্রেন সংকটের জন্য দায়ী পশ্চিমারা: পুতিন রাশিয়ার প্রেসিডেন্ট ভ্লাদিমির পুতিন ইউক্রেন সংকটের জন্য আবারও পশ্চিমাদের দায়ী করেছেন। তবে সহিংসতা বন্ধে ফ্রান্স ও জার্মানির প্রস্তাবের পক্ষে কাজ করছেন বলেও জানান তিনি। এদিকে সংকট নিয়ে যুক্তরাষ্ট্রের প্রেসিডেন্ট বারাক ওবামার সঙ্গে আলোচনার জন্য ওয়াশিংটনে গেছেন জার্মানির চ্যান্সেলর আঙ্গেলা ম্যার্কেল। খবর এএফপি ও বিবিসির। মিসর সফররত পুতিন গতকাল সোমবার অভিযোগ করেন, পশ্চিমা দেশগুলো ন্যাটোর সম্প্রসারণ না করার প্রতিজ্ঞা ভঙ্গ করেছে এবং দেশগুলোকে তাদের অথবা রাশিয়ার যেকোনো একটিকে বেছে নিতে চাপ দিয়ে আসছে। এ ক্ষেত্রে পশ্চিমারা রাশিয়ার স্বার্থকে উপেক্ষা করেছে বলেও অভিযোগ করেন তিনি। আগামীকাল বুধবার ইউক্রেন সংকটের বিষয়ে নতুন একটি শান্তি প্রচেষ্টার প্রাক্কালে পুতিন এসব কথা বলেন। মিসরের আল আহরাম সংবাদপত্রকে দেওয়া সাক্ষাৎকারে পুতিন বলেন, ‘আমরা অব্যাহতভাবে যুক্তরাষ্ট্র এবং তাদের পশ্চিমা মিত্রদের ইউক্রেনে হস্তক্ষেপের নেতিবাচক প্রভাব সম্পর্কে হুঁশিয়ার করেছিলাম।’ তিনি গত বছর ভিক্টর ইয়োনোকভিচ-বিরোধী আন্দোলনে মদদ দেওয়ার জন্য পশ্চিমাদের অভিযুক্ত করেন। ওই বিক্ষোভে ইউরোপীয় ইউনিয়নের সঙ্গে সম্পর্ক জোরদারে একটি চুক্তি করতে অস্বীকৃতি জানানোয় ইয়োনোকভিচ সরকারের পতন হয়। যুক্তরাষ্ট্রে ম্যার্কেল: ইউক্রেনে নতুন শান্তি পরিকল্পনার বিষয়ে আলোচনার জন্য গতকাল যুক্তরাষ্ট্রে পৌঁছেছেন জার্মান চ্যান্সেলর আঙ্গেলা ম্যার্কেল। সেখানে প্রেসিডেন্ট ওবামার সঙ্গে তাঁর আলোচনার কথা রয়েছে। এমন এক মুহূর্তে ম্যার্কেলের সঙ্গে বসতে যাচ্ছেন ওবামা, যখন ইউক্রেনের সেনাবাহিনীকে অস্ত্র সরবরাহ করার জন্য চাপের মধ্যে রয়েছে দেশটির প্রশাসন। তবে ম্যার্কেলসহ অন্যান্য ইউরোপীয় নেতারা মনে করেন, অস্ত্র সরবরাহ লড়াইকে আরও জটিল করে তুলতে পারে। এর আগে যুদ্ধবিরতি প্রস্তাবের বিষয়ে প্রেসিডেন্ট পুতিনের সঙ্গে আলোচনার জন্য জার্মান চ্যান্সেলর ম্যার্কেল এবং ফ্রান্সের প্রেসিডেন্ট ফ্রাঁসোয়া ওলাঁদ মস্কো সফর করেন। নয় সেনা নিহত: ইউক্রেনের সেনাবাহিনী গতকাল জানায়, সর্বশেষ ২৪ ঘণ্টায় বিদ্রোহীদের হামলায় আরও নয়জন সরকারি সৈন্য নিহত এবং ২৬ জন আহত হয়েছেন। এ সময় বিদ্রোহীরা প্রায় শতবারের মতো সরকারি বাহিনীর ওপর হামলা চালায়। দেবালৎসেব শহরের কাছে তীব্র লড়াই চলছে বলে সামরিক বাহিনীর পক্ষ থেকে জানানো হয়।	0
নাশকতার ঘটনায় বিএনপি ও ছাত্রদল নেতা জড়িত নাশকতা ঘটাতে পেট্রলবোমা ও ককটেল সরবরাহের জন্য চট্টগ্রাম নগর বিএনপি, ছাত্রদল ও যুবদলের নেতা-কর্মীদের জড়িয়ে আদালতে স্বীকারোক্তিমূলক জবানবন্দি দিয়েছে তিন ব্যক্তি। পুলিশ ও আদালতের একটি সূত্র জানিয়েছে, পেট্রলবোমাসহ গ্রেপ্তার হওয়া দুই দোকান কর্মচারী নাশকতা ঘটাতে দক্ষিণ বাকলিয়া ওয়ার্ড বিএনপির সভাপতি নবাব খানকে জড়িয়ে এবং ককটেলসহ গ্রেপ্তার হওয়া অটোরিকশাচালক নগর ছাত্রদলের যুগ্ম সম্পাদক আলী মর্তুজা ও যুবদল কর্মী রাসেলের নাম বলেছে জবানবন্দিতে। গতকাল সোমবার চট্টগ্রাম মহানগর হাকিম সৈয়দ মাসফিকুল ইসলামের আদালতে জবানবন্দি দেয় দুই দোকান কর্মচারী। এর আগের দিন একই আদালতে জবানবন্দি দেয় অটোরিকশাচালক। নগর পুলিশের সহকারী কমিশনার (প্রসিকিউশন) নির্মলেন্দু বিকাশ চক্রবর্তী প্রথম আলোকে জানান, কোতোয়ালি থানার মামলায় ককটেলসহ গ্রেপ্তার হওয়া অটোরিকশাচালক মজিবুর রহমান স্বীকার করেছে, ছাত্রদল ও যুবদলের দুই নেতা-কর্মী তাকে ককটেল সরবরাহ করেছে। পেট্রলবোমাসহ গ্রেপ্তার হওয়া দোকান কর্মচারী কবির হোসেন ও মো. সোহেল জবানবন্দিতে বিএনপির নেতা জড়িত থাকার কথা স্বীকার করেছে। গত শনিবার সন্ধ্যায় নগরের আলমাস সিনেমা হলের সামনে ১৮টি ককটেলসহ মজিবুর রহমান নামের অটোরিকশাচালককে গ্রেপ্তার করে গোয়েন্দা পুলিশ। প্রাথমিক জিজ্ঞাসাবাদে তার কাছ থেকে পাওয়া তথ্যের ভিত্তিতে ছাত্রদল নেতা আলী মর্তুজাসহ ছয়জনকে আসামি করে ওই দিন রাতে বিস্ফোরক আইনে কোতোয়ালি থানায় মামলা করে পুলিশ। সে নগরের সিআরবি এলাকায় ভাড়া বাসায় থাকে। তার গ্রামের বাড়ি নোয়াখালীর সোনাইমুড়ীতে। পুলিশ ও আদালত সূত্রে জানা গেছে, জবানবন্দিতে মজিবুর রহমান উল্লেখ করে, যুবদল কর্মী রাসেল তার পরিচিত। রাসেলের মাধ্যমেই ছাত্রদল নেতা আলী মর্তুজার সঙ্গে পরিচয় হয় তার। আলী মর্তুজা তাকে চকবাজার ও বাকলিয়া এলাকার কয়েকজন বিএনপি নেতার বাসায় নিয়ে যান। রাসেল ও মর্তুজার সঙ্গে নগর যুবদলের সাবেক সভাপতি আবুল হাশেম বক্করের যোগাযোগ রয়েছে। এ বিষয়ে বক্তব্য জানতে মুঠোফোনে আবুল হাশেম বক্কর ও আলী মর্তুজার সঙ্গে যোগাযোগের চেষ্টা করা হয়। কিন্তু তাদের ফোন বন্ধ পাওয়া যায়। মামলার তদন্ত কর্মকর্তা নগর গোয়েন্দা পুলিশের উপপরিদর্শক (এসআই) সন্তোষ চাকমা জানান, প্রাথমিক জিজ্ঞাসাবাদে ও আদালতে দেওয়া জবানবন্দিতে মজিবুর রহমান ছাত্রদল নেতা আলী মর্তুজা ও যুবদল কর্মী রাসেলের নির্দেশে নগরের বিভিন্ন স্থানে ককটেল সরবরাহ করার কথা স্বীকার করেছে। জড়িত আসামিদের গ্রেপ্তারে পুলিশের অভিযান অব্যাহত আছে। দক্ষিণ বাকলিয়া ওয়ার্ড বিএনপির সভাপতি নবাব খানকে জড়িয়ে গতকাল বিকেলে আদালতে জবানবন্দি দেয় কবির হোসেন (১৮) ও মো. সোহেল (১৮) নামের দুই দোকান কর্মচারী। গত ১৮ জানুয়ারি বাকলিয়ার ইছহাকের পুল এলাকা থেকে দুটি পেট্রলবোমা, একটি ককটেলসহ তাদের গ্রেপ্তার করে পুলিশ। বাকলিয়া থানার ওসি মোহাম্মদ মহসিন বলেন, পেট্রলবোমাসহ গ্রেপ্তার দুই আসামি বিএনপির নেতা নবাব খানসহ কয়েকজনের নাম উল্লেখ করে আদালতে জবানবন্দি দিয়েছে। তাদের গ্রেপ্তারে পুলিশের অভিযান অব্যাহত আছে। এর আগে বাকলিয়া থানার আরেকটি নাশকতার মামলায় নবাব খানকে জড়িয়ে জবানবন্দি দিয়েছিল গ্রেপ্তার আসামি।	0
আ.লীগ–বিএনপির পাল্টাপাল্টি কর্মসূচি, ১৪৪ ধারা জারি সুনামগঞ্জের ধরমপাশা উপজেলার মধ্যনগর বাজার, ধরমপাশা বাজার ও আশপাশের এলাকায় গতকাল সোমবার সকাল ছয়টা থেকে সন্ধ্যা ছয়টা পর্যন্ত ১৪৪ ধারা জারি করে প্রশাসন। একই দিনে আওয়ামী লীগ, যুবলীগ ও বিএনপির একাংশের পৃথক কর্মসূচি থাকায় সেখানে ১৪৪ ধারা জারি করা হয়। গত রোববার রাত সাড়ে ১০টার দিকে মাইকিং করে এ ঘোষণা দেওয়া হয়। ধরমপাশা থানা ও মধ্যনগর থানার পুলিশ সূত্রে জানা গেছে, গণতন্ত্র ও ভোটের অধিকারের দাবিতে গতকাল সকাল ১০টার দিকে উপজেলা বিএনপির একাংশের উদ্যোগে স্থানীয় দলীয় কার্যালয় ও মধ্যনগর থানাধীন বংশীকুণ্ডা উত্তর ইউনিয়ন বিএনপির দলীয় কার্যালয় থেকে ওই দিন সকাল ১০টার দিকে গণপদযাত্রার আয়োজন করা হয়। পদযাত্রা শেষে মধ্যনগর বাজারে গণজমায়েত হওয়ার কথা ছিল। অন্যদিকে উপজেলা আওয়ামী লীগ হরতাল-অবরোধ ও সহিংসতা বন্ধের প্রতিবাদে গতকাল দিনব্যাপী ধরমপাশা বাজারে শান্তি পতাকা মিছিল, মানববন্ধন ও আলোচনা সভার আয়োজন করে। পাশাপাশি একই দিন সকাল ১০টায় মধ্যনগর থানা যুবলীগের উদ্যোগে মধ্যনগর বাজারে কর্মিসভা আহ্বান করা হয়। এ অবস্থায় ধরমপাশা বাজার, মধ্যনগর বাজার ও আশপাশের এলাকায় উপজেলা প্রশাসন ১৪৪ ধারা জারি করে। মধ্যনগর থানা যুবলীগের আহ্বায়ক মোস্তাক আহমেদ বলেন, ‘আমরা নাশকতা বন্ধের দাবিতে মধ্যনগর বাজারে কর্মিসভা আহ্বান করেছিলাম। কিন্তু ১৪৪ ধারা জারি করায় আমরা কর্মসূচি স্থগিত করেছি।’ ধরমপাশা উপজেলা আওয়ামী লীগের সাধারণ সম্পাদক এস এ বিলকিস বলেন, ‘পেট্রলবোমায় মানুষ পুড়িয়ে মারাসহ সব ধরনের সহিংসতা বন্ধের দাবিতে সোমবার দিনব্যাপী নানা কর্মসূচি হাতে নিয়েছিলাম। এখানে শান্তিপূর্ণ পরিবেশ বজায় থাকা সত্ত্বেও উপজেলা প্রশাসন অতি উৎসাহী হয়ে ১৪৪ ধারা জারি করে। দলীয় নেতা-কর্মীদের নিয়ে আলোচনা করে এ ব্যাপারে পরবর্তী সিদ্ধান্ত নেওয়া হবে।’ উপজেলা বিএনপির একাংশের সাবেক সভাপতি ও বিএনপির কেন্দ্রীয় নির্বাহী কমিটির সদস্য রফিক চৌধুরী বলেন, ‘আমাদের শান্তিপূর্ণ গণপদযাত্রা কর্মসূচিকে বাধাগ্রস্ত করতে আওয়ামী লীগ ভীত হয়ে পাল্টা কর্মসূচি দিয়ে উপজেলা প্রশাসনকে ১৪৪ ধারা জারি করতে বাধ্য করেছে। বর্তমান আওয়ামী লীগ সরকার গণতন্ত্রে বিশ্বাস করে না বলেই আমাদের এ ধরনের শান্তিপূর্ণ কর্মসূচি পালন করতে দেওয়া হয়নি।’ ধরমপাশা থানার ভারপ্রাপ্ত কর্মকর্তা (ওসি) আশেক সুজা মামুন ও মধ্যনগর থানার ভারপ্রাপ্ত কর্মকর্তা (ওসি) মো. হাসানুজ্জামান জানান, আইনশৃঙ্খলা পরিস্থিতি নিয়ন্ত্রণে রাখতে উপজেলা প্রশাসন ১৪৪ ধারা জারি করায় ধরমপাশা বাজার, মধ্যনগর বাজার ও আশপাশের এলাকায় অতিরিক্ত পুলিশ মোতায়েন করা হয়েছে। পরিস্থিতি বর্তমানে স্বাভাবিক রয়েছে। উপজেলা নির্বাহী কর্মকর্তা (ইউএনও) সাইফুল ইসলাম বলেন, একই দিনে আওয়ামী লীগ, যুবলীগ ও বিএনপির পক্ষ থেকে পৃথক কর্মসূচি ঘোষণা দেওয়ায় সংঘর্ষ এড়াতে ধরমপাশা বাজার, মধ্যনগর বাজার ও আশপাশের এলাকায় সভা, সমাবেশ ও যেকোনো ধরনের রাজনৈতিক কর্মসূচি নিষিদ্ধ করে সেখানে সোমবার সকাল ছয়টা থেকে সন্ধ্যা ছয়টা পর্যন্ত ১৪৪ ধারা জারি করা হয়।	0
সংকট সমাধানে সংলাপ ও সমঝোতা কোনো জাতির ইতিহাসে দুটি সংকট কখনো একই রকম হয় না। যদি এক রকম হয়ও তার সমাধানের উপায় এক রকম হয় না। কোনো সংকটের সমাধান একাধিক উপায়ে সম্ভব। আশির দশকে সামরিক স্বৈরশাসকের সঙ্গে দেশের গণতান্ত্রিক শক্তিগুলোর সংঘাতে সৃষ্টি হয়েছিল একধরনের রাজনৈতিক সংকট। কয়েক বছরব্যাপী সেই সংকটের ফয়সালা হয় ১৯৯০-এর ডিসেম্বরে এক পন্থায়। একানব্বইতে অবাধ ও সুষ্ঠু নির্বাচনের মাধ্যমে প্রতিষ্ঠিত হয় একটি গণতান্ত্রিক সরকার। ক্ষমতাসীন দল জনপ্রিয় কাজের মাধ্যমে পুনর্নির্বাচিত হওয়ার আশা না করে চাতুর্যের মাধ্যমে পুনরায় ‘নির্বাচিত’ হয়ে ক্ষমতাকে দীর্ঘস্থায়ী করার পরিকল্পনা করে। গায়ের জোরে একটি নির্বাচন করেও নেয় ’৯৬-এর ১৫ ফেব্রুয়ারি। নির্বাচনটি বিশ্বাসযোগ্য হয়নি কারও কাছে। আওয়ামী লীগের নেতৃত্বে বিভিন্ন গণতান্ত্রিক দল দুর্বার সহিংস আন্দোলন অব্যাহত রাখে। তবে তৎকালীন প্রধানমন্ত্রী খালেদা জিয়াকে ইতিহাস মার্জনা করে দিয়েছে তাঁর শুভবুদ্ধি উদয় হওয়ার কারণে। বিরোধী দলের দাবি মেনে নিয়ে তিনি তিন সপ্তাহের মধ্যেই পদত্যাগ করেন। নতুন নির্বাচনের জন্য একটি অনির্বাচিত তত্ত্বাবধায়ক প্রশাসনের কাছে ক্ষমতা হস্তান্তর করেন। পরবর্তী নির্বাচনে তাঁর দল সংখ্যাগরিষ্ঠতা না পেয়ে প্রধান বিরোধী দলের মর্যাদা পায়। ওই নির্বাচনে তাঁর দলের পরাজয় কিছুমাত্র অগৌরবের ছিল না। গণতন্ত্রে ওটাই স্বাভাবিক। ২০০১-এ আওয়ামী লীগ ও বিএনপির উদ্ভাবিত পদ্ধতিতেই যে নির্বাচন হয়, তাতে খালেদা জিয়া সগৌরবে বিপুল সংখ্যাগরিষ্ঠতা নিয়ে নির্বাচিত হয়ে সরকার গঠন করেন। অব্যবহিত পূর্ববর্তী প্রধানমন্ত্রী শেখ হাসিনার নেতৃত্বাধীন জোট নির্বাচনে পরাজিত হয়। ওই পরাজয় শেখ হাসিনার জন্য বিন্দুমাত্র অগৌরবের ছিল না। গণতান্ত্রিক ব্যবস্থায় তা হতেই পরে। কিন্তু গোলটা বাধে তখন, যখন প্রধানমন্ত্রী খালেদা জিয়া ক্ষমতা দীর্ঘস্থায়ী করার ফন্দি আঁটেন, যার কোনো প্রয়োজনই ছিল না। একটি গ্রহণযোগ্য তত্ত্বাবধায়ক প্রশাসনকে দিয়ে নির্বাচন করিয়ে বিজয়ী দলকে সরকার গঠনে তিনি সহায়তা দিতে পারতেন। বিরোধী দলের নেতা হিসেবে অতি শান্তিতে ঝামেলামুক্ত জীবনযাপন করতে পারতেন। সংসদে ও সংসদের বাইরে নয়াপল্টনের রাস্তায় হোক বা সোহ্রাওয়ার্দী উদ্যানে হোক, সরকারের ভুলভ্রান্তির কড়া সমালোচনা করলে জনগণের উপকার হতো। দেশের গণতান্ত্রিক সংস্কৃতি টেকসই হতো। এখন এক পক্ষ বলছে নির্দলীয় ব্যবস্থায় প্রধান সব দলের অংশগ্রহণে একটি গ্রহণযোগ্য নির্বাচন। সরকারপক্ষ বলছে ২০১৯-এর এক দিন আগেও নির্বাচন হবে না। যত বেশি সময় ক্ষমতায় থাকা যায়, সেটা যেকোনো সরকারই চাইবে। যত তাড়াতাড়ি—পারলে আগামীকালই—যদি ক্ষমতায় যাওয়া যায়, সেটা বিরোধী দল চাইবে। কিন্তু দেশটা শুধু সরকারি দল ও বিরোধী দলের নেতা-কর্মীদের বাসস্থান নয়। এখানে আরও বহু ধরনের মানুষ বাস করে, বহু মতের মানুষ বাস করে এবং সংখ্যার দিক থেকে তারাই বেশি। তাদের আবেগ-অনুভূতি, ইচ্ছা-অনিচ্ছার মূল্যটাই বেশি। তাদের মনের অবস্থা পাঠ করা প্রধান দলগুলোর অবশ্যকর্তব্য। এবং সেটাই গণতান্ত্রিক সংস্কৃতি। বাংলাদেশের বিবদমান দুই পক্ষের মধ্যে, বিশেষ করে দুই প্রধান নেতার মধ্যে সরাসরি আলোচনা বা রাজনৈতিক পরিভাষায় ‘সংলাপ’ হোক, সেটা সাধারণ মানুষের প্রত্যাশা। নাগরিক সমাজের একশ্রেণির প্রতিনিধি এবং পশ্চিমা দাতাদেশগুলোর প্রতিনিধিরা সংলাপের কথা অব্যাহতভাবে বলছেন। তবে তাঁদের এই বলাটা তোতা পাখির বুলির মতো শোনায়। তাঁরা জানেন ওই বলায় কাজ হবে না, তবু বলার জন্যই বলে যাচ্ছেন। নাগরিক সমাজের কারও কারও কথা শুনে মনে হয় তাঁরা আধ্যাত্মিক জগতে বাস করছেন। তাঁরা মরমি ভাববাদী। বাস্তবতার বহু ঊর্ধ্বে তাঁদের অবস্থান। অবশ্য রূঢ় বাস্তববাদী তাঁরা তখনই, যখন কোর্ট-কাছারিতে যান বা এনজিও কর্মকাণ্ডে লিপ্ত থাকেন। বর্তমান সংকটের দুই দল সংলাপে বসলেই সমাধান হবে, তা বালক-বালিকারাও বিশ্বাস করবে না। তা সত্ত্বেও মানুষ সান্ত্বনা বা মনের শান্তির জন্য চায় সংলাপ হোক। আশির দশকে আওয়ামী লীগ ও বিএনপির নেতৃত্বাধীন জোট যখন যুগপৎ আন্দোলন করছিল তাদের পাঁচ দফা দাবি এবং কেন্দ্রীয় ছাত্র সংগ্রাম পরিষদের ১০ দফা, আইনজীবীদের ১৭ দফা প্রস্তাব এবং ছয় দফা দাবিনামা এবং শ্রমিক কর্মচারী ঐক্য জোটের চার দফা দাবিতে, তখনো দুই নেত্রীর সরাসরি বসার একটি সর্বজনীন দাবি ছিল। তাঁদের সামনাসামনি বসার ব্যবস্থা করতে শ্রদ্ধেয় সাংবাদিক ও শিশুতোষ লেখক ফয়েজ আহমদ উদ্যোগ নেন। আমরাও তাঁর সহযোগী হিসেবে কাজ করি। ফয়েজ আহমদ সফল হন। একাধিকবার দুই নেত্রীর মধ্যে বৈঠক হয়। প্রথমবার তাঁদের দুজনের মধ্যে রুদ্ধদ্বার বৈঠক হয় ১৯৮৭ সালের ২৮ অক্টোবর মহাখালীস্থ আণবিক শক্তি কমিশনের অতিথিশালায়। পরমাণু শক্তি কমিশনের বিজ্ঞানী ড. ওয়াজেদ মিয়ার বাসভবনে বৈঠকটি শুরু হয় রাত ৯টা ৪৪ মিনিটে এবং শেষ হয় ১০টা ৩৫ মিনিটে। বৈঠক শেষে শেখ হাসিনা ও খালেদা জিয়ার পক্ষে একটি যৌথ ঘোষণা প্রচার করা হয়। তাতে তাঁরা বলেছিলেন: ‘...সকল কর্মসূচি ঐক্যবদ্ধভাবে সফল করব। দেশে গণতান্ত্রিক ধারা প্রতিষ্ঠার মাধ্যমে মুক্তিযুদ্ধের চেতনাকে পুনঃপ্রতিষ্ঠা করাই আমাদের লক্ষ্য।’ [সংবাদ, ২৯ অক্টোবর ’৮৭] দলমত-নির্বিশেষে মানুষ দুই নেত্রীর বৈঠককে স্বাগত জানায়। পরদিন তাঁরা দ্বিতীয় দফা বৈঠকে মিলিত হন। রাত সাড়ে ১০টা থেকে গভীর রাত পর্যন্ত গোপনীয়তার সঙ্গে তাঁরা গুলশানের একটি বাড়িতে বৈঠকে বসেন। এ দিনের বৈঠকে সাহায্যকারী হিসেবে আট দল এবং সাত দলের কয়েকজন নেতাও উপস্থিত ছিলেন। ‘বৃহত্তর গণমানুষের আশা-আকাঙ্ক্ষার প্রতিফলন ঘটিয়ে দুই নেত্রীর এই বৈঠক এবং ঐক্যবদ্ধ আন্দোলনের ঘোষণা দেশের রাজনৈতিক অঙ্গনে নতুন প্রাণ ও গতির সঞ্চার করে। কেন্দ্রীয় এবং জেলা পর্যায়ের রাজনৈতিক কর্মী, সংগঠকদের মধ্যে তা বিপুল উৎসাহ-উদ্দীপনার সৃষ্টি করে। পাঁচ বছরে যা হয়নি, হঠাৎ করে তা ঘটে যাওয়ায় সরকারের অনেক মন্ত্রীর মধ্যেও প্রতিক্রিয়া লক্ষ করা গেছে।’ [দৈনিক খবর] এদিকে সরকারের দমন-পীড়ন ভয়াবহ আকার ধারণ করে। মিটিং-মিছিলে সারা দেশে পুলিশের গুলিতে মানুষ নিহত হচ্ছিল প্রতিদিন। সভা-সমাবেশের ওপর নিষেধাজ্ঞা জারি করা হয় কিন্তু তার মধ্যেই হরতাল এবং সভা-সমাবেশ-মিছিল হচ্ছিল। ৮ নভেম্বর ’৮৭ দুপুরে খালেদা জিয়ার বড় বোন খুরশীদ জাহানের বনানীর বাসভবনে শেখ হাসিনা ও খালেদা জিয়া এক ঘণ্টা রুদ্ধদ্বার বৈঠক করেন। সেখানে দুই নেত্রীর যুক্ত বিবৃতি সবাইকে পড়ে শোনানো হয়। আন্দোলন জোরদার হয়। মানুষ মরতে থাকে পাখির মতো। শুধু সচিবালয়ের কাছেই নিহত হন নূর হোসেন, নূরুল হক, সাইদুর রহমান, তাজুল ইসলাম প্রমুখ। ১১ নভেম্বর আমেরিকান সাংস্কৃতিক কেন্দ্রে আগুন ধরিয়ে দেয় জনতা। দুই নেত্রীকে গ্রেপ্তার করে শেখ হাসিনাকে ৩২ নম্বর বঙ্গবন্ধু ভবনে এবং খালেদা জিয়াকে তাঁর মইনুল হোসেন রোডের বাসভবনে অন্তরীণ রাখা হয়। বিএনপির মহাসচিব ওবায়দুর রহমান, আওয়ামী লীগের নেতা তোফায়েল আহমেদ, সুপ্রিম কোর্ট বার সমিতির সভাপতি ও এরশাদবিরোধী আন্দোলনের আপসহীন নেতা শামসুল হক চৌধুরীসহ ৩০০ নেতা-কর্মীকে গ্রেপ্তার করা হয়। দুই নেত্রীর গ্রেপ্তারের বৈধতা চ্যালেঞ্জ করে কোর্টে রিট করতে যান শেখ হাসিনার পক্ষে বিএনপির নেতা মির্জা গোলাম হাফিজ এবং খালেদা জিয়ার পক্ষে আওয়ামী লীগের নেতা কামাল হোসেন। লেখক-বুদ্ধিজীবীরাও রাজপথে নামেন। বিবিসিকে রাষ্ট্রপতি এরশাদ বলেন: ‘আমার অথরিটির বিরুদ্ধে চ্যালেঞ্জ আমি সহ্য করব না।’ সেই দিনগুলো ছিল এ রকম। অতীতের স্মৃতি ঝালাই করা দরকার, বর্তমান ও ভবিষ্যতের প্রয়োজনে। ১৯৯০-এর ইংরেজি নববর্ষে আমি সপরিবারে কক্সবাজার যাচ্ছিলাম। সকালে চট্টগ্রাম থেকে কক্সবাজারের পথে গাড়িতে যাচ্ছি, দেখি পথে দোকানপাটে মানুষের ভিড়। কোনো গন্ডগোল নয়, মানুষ অস্বাভাবিক উল্লাস করছে। মিষ্টি-মণ্ডা খাচ্ছে। হঠাৎ ব্যাপার কী? এক বাজারে থামলাম। জানলাম গত রাতে শেখ হাসিনার বাসভবনে খালেদা জিয়া এসেছিলেন। তাঁরা মুড়ি, নাড়ু ইত্যাদি একসঙ্গে খেয়েছেন। তাঁদের সেই সৌজন্য সাক্ষাতে গণতান্ত্রিক আন্দোলন জোরদার হয়। ১১ মাস পর একনায়কত্বের অবসান ঘটে। আজ দুই নেত্রী দুই দিকে। তাঁদের সংলাপে বসতে হাতে-পায়ে ধরছেন অনেকেই। জনগণও চায়। সরকারি নেতারা বলছেন, কোনো সংলাপ ও নির্বাচন হবে না ২০১৯-এর আগে। তা-ই যদি হয়, তাহলে বর্তমান হারে মারা গেলে আগামী চার বছরে ক্রসফায়ারে ও পেট্রলবোমায় পুড়ে মারা যাবে ১৫ হাজার সাধারণ মানুষ। ওই সব মৃত্যুর দায় কে নেবে? কেন তারা মরবে? ঘোর শত্রুর সঙ্গেও মানুষ বসে বৃহত্তর স্বার্থের কথা চিন্তা করে। গেরিলা নেতাদের সঙ্গেও সরকারকে বসতে হয়। রাজনীতিতে বিরোধ থাকে, স্থায়ী শত্রুতা বলে কিছু নেই। বর্তমান সংকট সমাধানে সংলাপের যে কথা বলা হচ্ছে, তা এই মুহূর্তে দুই নেত্রীর মধ্যেই হতে হবে, তা-ও নয়। আশির দশকে যেমন লিয়াজোঁ কমিটি ছিল, তেমনই লিয়াজোঁ কমিটির মধ্যেও হতে পারে। পরে বসবেন দুই নেত্রী। তা ছাড়া, রাজনৈতিক সংলাপ সব সময় প্রকাশ্যে আনুষ্ঠানিক হতে হবে, তাও নয়, পর্দার আড়ালেও হতে পারে। যেকোনো সমস্যার একাধিক উপায়ে সমাধান করা যেতে পারে। সংশ্লিষ্ট পক্ষ কোন উপায়টি বেছে নেবে, তার ওপর নির্ভর করে সমাধানটি সুষ্ঠু হবে কি না। গণতান্ত্রিক অধিকার হরণ করে, কিংবা গায়ের জোরে কিছু সমস্যা অল্প সময়ের জন্য ঠেকিয়ে রাখা যায়, তাতে জোর প্রয়োগকারীরই ক্ষতিগ্রস্ত হওয়ার আশঙ্কা। বঙ্গবন্ধু আলোচনার মাধ্যমে একটি গ্রহণযোগ্য মীমাংসায় পৌঁছাতে চেয়েছিলেন। ইয়াহিয়া-টিক্কার সরকার চাইল শক্তি প্রয়োগে সমাধান। ফলে নয় মাসের মধ্যেই ৯৩ হাজার সৈন্যের এক দুর্ধর্ষ বাহিনী মাথা নিচু করে বিদায় নেয়। বলপ্রয়োগ না করে বুদ্ধি, বিশেষ করে সুবুদ্ধি প্রয়োগ করে সংকটের সমাধান সংশ্লিষ্ট সবার জন্যই কল্যাণকর। সরকারের নীতিনির্ধারকেরা যত তাড়াতাড়ি বিষয়টি অনুধাবন করবেন, তত দ্রুত দেশে শান্তি ফিরে আসবে। শিক্ষা, সংস্কৃতি ও অর্থনীতিতে দেশ এগিয়ে যাবে। যার সুফল কোনো বিশেষ ব্যক্তি বা দল নয়; দল–মত–ধর্ম–বর্ণনির্বিশেষে ভোগ করবে সব নাগরিক। সৈয়দ আবুল মকসুদ: গবেষক, প্রাবন্ধিক ও কলাম লেখক৷	0
নাইকোর মামলা নিয়ে বিপাকে সরকার লন্ডনে বিনিয়োগ বিরোধ নিষ্পত্তিসংক্রান্ত আন্তর্জাতিক সালিসি আদালতে (ইকসিড) কানাডীয় কোম্পানি নাইকোর করা মামলায় বেকায়দায় পড়েছে সরকার। আদালত ইতিমধ্যে নাইকোর গ্যাসের দাম পরিশোধ করার রায় দিয়েছেন। কিন্তু মামলা পরিচালনায় ত্রুটির কারণে নাইকোর কাছ থেকে ক্ষতিপূরণ আদায় অনিশ্চিত হয়ে পড়েছে। অপর দিকে, নাইকো টেংরাটিলা গ্যাসক্ষেত্রে কূপ খননের জন্য নিরাপত্তা জামানত হিসেবে রাখা টাকা ব্যাংক থেকে তুলে নিয়েছে। কুমিল্লা অঞ্চল নিয়ে গঠিত স্থলভাগের ৯ নম্বর তেল-গ্যাস ব্লকে তাদের যে শেয়ার রয়েছে, তা বিক্রি করে দেওয়ার চেষ্টা করছে। এই অবস্থায় সরকার নাইকোর সঙ্গে চুক্তিটিকে অবৈধ আখ্যায়িত করে সেটি বাতিলের জন্য নতুন মামলা করার উদ্যোগ নিয়েছে। এ জন্য আইনমন্ত্রী আনিসুল হক, বিদ্যুৎ প্রতিমন্ত্রী নসরুল হামিদসহ উচ্চপর্যায়ের প্রতিনিধিদল ইতিমধ্যে দুবার লন্ডন সফর করেছে। তবে এখন পর্যন্ত উল্লেখযোগ্য কোনো অগ্রগতি হয়নি বলে জানা গেছে। এ ছাড়া সরকার ইকসিডে মামলার আইনজীবী তৌফিক নেওয়াজকে দায়িত্ব থেকে অব্যাহতি দিয়েছে। তিনি সাবেক পররাষ্ট্রমন্ত্রী দীপু মনির স্বামী। মামলার তত্ত্বাবধানকারী, পেট্রোবাংলার সাবেক সচিব (পরে সিলেট গ্যাসফিল্ডস কোম্পানির ব্যবস্থাপনা পরিচালক) ইমাম হোসেনকে বিশেষ ভারপ্রাপ্ত কর্মকর্তা (ওএসডি) করা হয়েছে। ঢাকার দ্বিতীয় যুগ্ম জেলা জজ আদালতে ২০০৮ সালে নাইকোর বিরুদ্ধে করা ক্ষতিপূরণ মামলা পরিচালনার জন্য নতুন আইনজীবী নিয়োগ দেওয়া হয়েছে। অব্যাহতি দেওয়ার বিষয়ে কথা বলার জন্য চেষ্টা করেও পাওয়া যায়নি তৌফিক নেওয়াজকে। সরকারি-বেসরকারি সংশ্লিষ্ট সূত্রগুলো বলেছে, ইকসিডে মামলা পরিচালনায় ত্রুটির জন্য এই অবস্থার সৃষ্টি হয়েছে। মামলার কাগজপত্র পর্যালোচনা করে সরকার দেখেছে যে বাংলাদেশ পক্ষ থেকে সঠিকভাবে মামলাটি আদালতে উপস্থাপন ও পরিচালনা করা হয়নি। এমনকি পরোক্ষভাবে বাংলাদেশের স্বার্থের বিপক্ষেও অনেক কথা বলা হয়েছে। এর সঙ্গে সরকারের কিছু লোক জড়িত। একইভাবে তাঁরা ঢাকার আদালতে ক্ষতিপূরণ মামলা নিষ্পত্তির প্রক্রিয়াও শ্লথ করে রেখেছেন। তবে ফেনী ক্ষেত্রের গ্যাসের দাম পরিশোধে দেওয়া ইকসিডের রায় বাস্তবায়নের জন্য সরকার তিন মাস (আগামী ৭ এপ্রিল পর্যন্ত) সময় নিয়েছে। গত ১১ সেপ্টেম্বর ইকসিড (ইন্টারন্যাশনাল সেন্টার ফর সেটেলমেন্ট অব ইনভেস্টমেন্ট ডিসপিউট) সুদসহ গ্যাসের দাম পরিশোধের রায় দেয়। দেশীয় ও আন্তর্জাতিক মুদ্রায় নাইকোর আসল পাওনা প্রায় ২১৬ কোটি টাকা (২৭ মিলিয়ন বা ২৭০ কোটি ডলার)। এই অর্থ ২০০৪ সালের নভেম্বর থেকে ২০১০ সালের এপ্রিল পর্যন্ত সরবরাহ করা গ্যাসের দাম। এর সঙ্গে ২০০৭ সালের ১৪ মের পরবর্তী সময়ের জন্য নির্ধারিত হারে সুদ পরিশোধ করতে হবে। জানতে চাইলে বিদ্যুৎ প্রতিমন্ত্রী নসরুল হামিদ প্রথম আলোকে বলেন, ইকসিড ও ঢাকায় মামলা পরিচালনায় ত্রুটি ও গাফিলতি ছিল। সে জন্য কিছু সমস্যার সৃষ্টি হয়েছে। এ থেকে উত্তরণের চেষ্টা করা হচ্ছে। হয়তো সরকারকে এ জন্য লন্ডনের আদালতে নতুন একটি মামলা করতে হবে। সরকারি-বেসরকারি সূত্রগুলো জানায়, গত ১৭-২২ জানুয়ারি লন্ডন সফরের সময় নাইকোর আইনজীবীদের সঙ্গে বাংলাদেশের আইনমন্ত্রী ও বিদ্যুৎ প্রতিমন্ত্রীর আনুষ্ঠানিক আলোচনা হয়েছে। সেখানে নাইকোর চুক্তির বৈধতা, মামলার জটিলতা প্রভৃতি বিষয়ে উভয় পক্ষ খোলামেলা কথাবার্তা বলেছে। এই প্রেক্ষাপটে আদালতের বাইরেও নাইকোর সঙ্গে বাংলাদেশের বিরোধের বিষয়গুলো মীমাংসার সম্ভাবনা আছে। এ বিষয়ে জানতে চাইলে বিদ্যুৎ প্রতিমন্ত্রী বলেন, ক্ষতিপূরণ আদায়ের বিষয়টি আদালতের বাইরে মীমাংসা হওয়া সহজ নয়। নতুন মামলা না করে ক্ষতিপূরণ আদায় কঠিন হতে পারে। সরকার এভাবেই ভাবছে এবং প্রস্তুতি নিচ্ছে। বিষয়টি নিয়ে পরামর্শের জন্য আইনমন্ত্রী ও বিদ্যুৎ প্রতিমন্ত্রী গত সোমবার রাতে সাবেক তত্ত্বাবধায়ক সরকারের বিশেষ সহকারী ম. তামিমের সঙ্গে বৈঠক করেছেন। তত্ত্বাবধায়ক সরকারের আমলেই নাইকোর বিরুদ্ধে ক্ষতিপূরণের মামলা করা হয়েছিল। মামলাগুলোর প্রেক্ষাপট: সরকার টেংরাটিলা, ফেনী ও কামতা গ্যাসক্ষেত্রকে ‘প্রান্তিক’ (যে ক্ষেত্র থেকে বাণিজ্যিকভাবে গ্যাস উত্তোলনের সম্ভাবনা শেষ হয়ে গেছে) দেখিয়ে সেখান থেকে গ্যাস তোলার জন্য ১৯৯৯ সালে নাইকো-বাপেক্স যৌথ উদ্যোগের সঙ্গে চুক্তি করে। ওই চুক্তির অধীনে নাইকোর অদক্ষ কূপ খনন প্রক্রিয়ার কারণে ২০০৫ সালে দুবার (৭ জানুয়ারি ও ২৪ জুন) সুনামগঞ্জের টেংরাটিলা গ্যাসক্ষেত্রে বিস্ফোরণ ঘটে। এর ফলে ওই গ্যাসক্ষেত্র ও সন্নিহিত এলাকায় পরিবেশের ব্যাপক ক্ষতি হয়। সরকার তথা পেট্রোবাংলা প্রথমে দ্বিপক্ষীয় আলোচনার মাধ্যমে ক্ষতিপূরণ আদায়ের চেষ্টা করে। কিন্তু তা সফল না হওয়ায় ২০০৮ সালে ঢাকার দ্বিতীয় যুগ্ম জেলা জজ আদালতে ৭৪৬ কোটি ৫০ লাখ টাকা ক্ষতিপূরণ দাবি করে মামলা করে। অপর দিকে ফেনী গ্যাসক্ষেত্র থেকে নাইকো-বাপেক্সের যৌথ চুক্তির অধীনে গ্যাস তুলে জাতীয় গ্রিডে দেওয়া হচ্ছিল। টেংরাটিলা বিস্ফোরণের পর পরিবেশ আইনবিদ সমিতি (বেলা) হাইকোর্টে একটি মামলা করে। তাতে টেংরাটিলার ক্ষতিপূরণ দাবি করা ছাড়াও বলা হয়, নাইকোর সঙ্গে সরকার অস্বচ্ছ প্রক্রিয়ায় চুক্তিটি করেছে। তাই চুক্তি বাতিল করা দরকার। কিন্তু হাইকোর্ট চুক্তি বাতিলের কোনো নির্দেশনা দেননি। তবে টেংরাটিলার ক্ষতিপূরণ আদায় না হওয়া পর্যন্ত নাইকোকে ফেনীর গ্যাসের দাম পরিশোধ না করার আদেশ দেন। ফলে পেট্রোবাংলা নাইকোকে গ্যাসের দাম দেওয়া বন্ধ করে দেয়। পরে অবশ্য কানাডার আদালতে প্রমাণিত হয়েছে যে ওই চুক্তি সম্পাদনে দুর্নীতি হয়েছিল। সাবেক জ্বালানি প্রতিমন্ত্রী এ কে এম মোশাররফ হোসেনকে ২০০৫ সালে একটি দামি গাড়ি ও ভ্রমণব্যয়ের পাঁচ হাজার ডলার ঘুষ দেওয়ায় দণ্ডিত হয়েছে নাইকো। বাণিজ্যিক স্বার্থে বিদেশে ঘুষ দেওয়া প্রতিরোধসংক্রান্ত কানাডার আইনে সে দেশের একটি আদালতে ২০০৯ সাল থেকে এই মামলা চলছিল। নাইকো দোষ স্বীকার করায় ২০১১ সালে ওই আদালত দণ্ড হিসেবে ৯৪ লাখ ৯৯ হাজার কানাডীয় ডলার (৯৭ লাখ ৫০ হাজার ৭৯৪ মার্কিন ডলার) জরিমানার আদেশ দেয়। এ ছাড়া অভিযোগ আছে, প্রচলিত আইনি প্রক্রিয়া অনুসরণ না করে, মূলত রাজনৈতিক সিদ্ধান্তে নাইকোকে ওই তিনটি ক্ষেত্র দেওয়া হয়। এ জন্য গ্যাসক্ষেত্র তিনটি প্রান্তিক হিসেবে দেখানো হলেও প্রকৃতপক্ষে তা প্রান্তিক ছিল না। বিগত আওয়ামী লীগ ও বিএনপির নেতৃত্বাধীন দুটি সরকারের আমলেই এ কাজ দেওয়ার প্রক্রিয়া চলে। আর ওই চুক্তি সম্পাদনের সময় জ্বালানিসচিব ছিলেন বর্তমানে প্রধানমন্ত্রীর উপদেষ্টা তৌফিক-ই-ইলাহী চৌধুরী। তত্ত্বাবধায়ক সরকারের আমলে বিষয়টিকে কেন্দ্র করে দুই নেত্রী শেখ হাসিনা, খালেদা জিয়া এবং তৌফিক-ই-ইলাহী চৌধুরীসহ অনেকের বিরুদ্ধে দুর্নীতির মামলা হয়েছিল। ইকসিডে মামলা: নাইকো ২০১০ সালের ১২ এপ্রিল একটি এবং ১৬ জুন আরেকটি মামলা ইকসিডে দায়ের করে। মামলা দুটিতে নাইকো ইকসিডের কাছে দুটি বিষয়ে আদেশ চায়। এক. টেংরাটিলায় বিস্ফোরণের দায় তাদের ওপর বর্তায় কি না এবং বাংলাদেশ ও পেট্রোবাংলা এই ক্ষতিপূরণ দাবি করতে পারে কি না। দুই. ফেনী ক্ষেত্র থেকে সরবরাহ করা গ্যাসের দাম পরিশোধ পেট্রোবাংলা বন্ধ রাখতে পারে কি না। এই মামলার শুনানির এক পর্যায়ে, গত বছরের ১১ সেপ্টেম্বর নাইকোর গ্যাসের দাম পরিশোধসংক্রান্ত মামলাটির রায় ঘোষণা করে ইকসিড। ক্ষতিপূরণের বিষয়টি এখনো আদেশের অপেক্ষায়। তবে মামলার কার্যক্রমে বাংলাদেশের ক্ষতিপূরণ দাবির বিষয়টি যথাযথভাবে উপস্থাপিত না হওয়ায় অনিশ্চয়তা সৃষ্টি হয়েছে।	0
কেজরিওয়ালের দিল্লি দখল ঝাড়ু-ঝড়ে ভারতীয় জনতা পার্টি (বিজেপি) ও কংগ্রেসকে খড়কুটোর মতো উড়িয়ে দিল্লি দখল করল আম আদমি পার্টি (এএপি)। ৭০ আসনবিশিষ্ট বিধানসভায় এই দল ৬৭ আসন জিতল। বাকি তিনটি আসন জিতল বিজেপি। বিজেপির মুখ্যমন্ত্রিত্বের দাবিদার ভারতের প্রথম নারী আইপিএস (ইন্ডিয়ান পুলিশ সার্ভিস) কর্মকর্তা কিরণ বেদী কৃষ্ণনগর কেন্দ্রে আড়াই হাজার ভোটে হেরেছেন। এটি ছিল বিজেপির দুর্গ। কেন্দ্রীয় মন্ত্রী হর্ষবর্ধন আগেরবার এখান থেকে ২৫ হাজার ভোটে জিতেছিলেন। এই প্রথম কংগ্রেস দিল্লিতে একটি আসনও পেল না। সব দিক থেকে দিল্লি বিধানসভার এবারের ভোট ঐতিহাসিক ও অভূতপূর্ব হয়ে রইল। কংগ্রেসের সঙ্গে হাত মিলিয়ে সরকার গড়েও ৪৯ দিন রাজত্বের পর গত বছরের ১৪ ফেব্রুয়ারি ইস্তফা দিয়েছিলেন এএপির প্রধান অরবিন্দ কেজরিওয়াল। সেই ১৪ ফেব্রুয়ারিই ঐতিহাসিক রামলীলা ময়দানে তিনি ও তাঁর মন্ত্রিসভা শপথ নেবেন—এটাই দলের প্রাথমিক সিদ্ধান্ত। জয় নিশ্চিত ও নিরঙ্কুশ জানার পর কেজরিওয়াল দলীয় কার্যালয়ের সামনে সমর্থকদের উদ্দেশে বলেন, এই রায় অত্যাশ্চর্য। তিনি এ কথাও বলেন, এই জয় সততা ও সত্যের জয়। একই সঙ্গে তিনি মনে করিয়ে দেন, কেউ যেন উদ্ধত না হয়। যাঁর আন্দোলনে উদ্বুদ্ধ হয়ে কেজরিওয়ালের রাজনৈতিক আত্মপ্রকাশ ঘটেছিল, সেই প্রবীণ গান্ধীবাদী আন্না হাজারে কেজরিওয়ালকে অভিনন্দন জানিয়েছেন। পাশাপাশি একদা তাঁর শিষ্যকে এ কথাও মনে করিয়ে দিয়েছেন, অতীতে যে ভুল তিনি করেছিলেন, তার পুনরাবৃত্তি যেন না ঘটান। আর তিনি যেন এমন সাধারণই থাকেন, সাধারণ জীবন যাপন করেন। কেজরিওয়ালকে অভিনন্দন জানিয়েছেন প্রধানমন্ত্রী নরেন্দ্র মোদিও। ভাবি মুখ্যমন্ত্রীকে তিনি চায়ের আমন্ত্রণ জানিয়ে বলেছেন, চলুন, হাতে হাত মিলিয়ে আমরা নতুন দিল্লি গড়ে তুলি। মোদির উদ্দেশে এএপি নেতা কুমার বিশ্বাস বলেছিলেন, বিজেপিশাসিত রাজ্যগুলোকে তিনি যত স্নেহ করেন, সেই স্নেহ-ভালোবাসা দিল্লির সরকার যেন পায়। জবাবে মোদি বলেছেন, দিল্লির বিকাশে কেন্দ্র পূর্ণ সহযোগিতা করবে। একের পর এক কেন্দ্রে পরাজয় নিশ্চিত জেনে দিল্লির প্রচারাভিযানের নেতৃত্বে থাকা কংগ্রেস নেতা অজয় মাকেন দলের সাধারণ সম্পাদক পদে ইস্তফা দেন। তাঁর জামানতও বাজেয়াপ্ত হয়েছে। জামানাত বাজেয়াপ্ত হয়েছে রাষ্ট্রপতি প্রণব মুখার্জির কন্যা শর্মিষ্ঠারও। তিনি গ্রেটার কৈলাস কেন্দ্রে কংগ্রেসের প্রার্থী ছিলেন। আশ্চর্যের বিষয়, যে দিল্লি টানা ১৫ বছর কংগ্রেস শাসন করেছে, সেখানে ৫৩ কেন্দ্রে জামানত হারিয়েছে তারা। দলের ইতিহাসে এটাও অভূতপূর্ব। কিরণ বেদীও হারের পর কেজরিওয়ালকে অভিনন্দন জানিয়েছেন। সেই সঙ্গে তিনি হারের দায় পার্টির ওপর চাপিয়ে দিয়ে বলেছেন, ‘দল যেভাবে বলেছে সেভাবেই আমি চলেছি। এটা তাই দলের পরাজয়।’ গতকাল মঙ্গলবার ভোট গণনা শুরু হয় সকাল আটটা থেকে। ১৭টি গণনা কেন্দ্রে কঠোর নিরাপত্তার মধ্যে প্রথম গোনা হয় পোস্টাল ব্যালট। তখন থেকেই এএপি এগিয়ে। এরপর ইলেকট্রনিক ভোটিং মেশিন খোলা হয়। একের পর এক মেশিনের ফল এএপির দিকে আসতে থাকে। সেই সঙ্গে শুরু হয় উল্লাস। পশ্চিম দিল্লিতে প্যাটেল নগরে এএপির কার্যালয়ের সামনে মঞ্চ বাঁধা হয় আগের রাতে। মঙ্গলবার সকাল থেকেই সেই অঞ্চল লোকে লোকারণ্য। হাতে ঝাড়ু, মাথায় আম আদমি টুপি এবং জাতীয় পতাকা হাতে অতি সাধারণ মানুষ এক একটি জয়ের খবরে উল্লসিত হতে থাকে। পাশাপাশি পণ্ডিত পন্থ মার্গে রাজ্য বিজেপির অফিসে ঘনাতে থাকে বিষণ্নতা। ঝকঝকে দিন হলেও দুপুর ১২টার আগেই সেখানে নেমে আসে অন্ধকার। সমর্থকদের হা-হুতাশের মাঝে অশোকা রোডে দলের সদর দপ্তরে মাঝারি মাপের নেতারা নিজেদের মধ্যে ব্যস্ত থাকেন বিপর্যয়ের বিশ্লেষণে। কী করে এএপির পক্ষে এই অস্বাভাবিক জয় সম্ভব হলো? কিংবা কেন বিজেপি ও কংগ্রেসের এই বিপর্যয়? কারণ বিশ্লেষণের প্রথমেই উঠে আসছে ভোটের সময় নির্বাচনে ভুল করা। এক বছর রাষ্ট্রপতি শাসনের আওতায় দিল্লিকে না রেখে লোকসভা ভোটের সময়েই দিল্লির ভোট করা হলে এই বিপর্যয় ঘটত না। তখন মোদি হাওয়া ছিল, এএপিও তখন তেমন সংগঠিত ছিল না। বিজেপির দ্বিতীয় ভুল কিরণ বেদীকে দলে টেনে তাঁকে মুখ্যমন্ত্রী পদপ্রার্থী ঘোষণা করা। দলের ইতিহাসে এমন কখনো ঘটেনি। কিরণকে দলে টানার প্রশ্নে রাষ্ট্রীয় স্বয়ং সেবক সংঘও (আরএসএস) চরম অখুশি ছিল। এই সিদ্ধান্তে দিল্লির যুযুধান নেতারাও একজোট হয়ে ‘বহিরাগত’ কিরণকে ‘শিক্ষা’ দিতে সচেষ্ট হলেন। তৃতীয় ভুল, বিদ্যুৎ-পানির বিল কমানোর বিষয়ে এএপি স্পষ্ট প্রতিশ্রুতি দিলেও বিজেপি ‘পপুলিজম’-এর ধারকাছ দিয়ে হাঁটেনি। এএপি যেখানে মূল্যবৃদ্ধি নিয়ে প্রথম থেকেই সরব, বিজেপি সেখানে একটা কথাও বলেনি। অথচ গত দুই মাসে ডিজেলের দাম লিটারপ্রতি ১৩ রুপি কমেছে। কিন্তু নিত্যদিনের বাজারে সেই মূল্যহ্রাসের কোনো প্রতিফলন ঘটেনি। দুর্নীতি রোধ ও অটো-রিকশাচালক-হকারদের ওপর পুলিশি ‘অত্যাচারের’ বিরুদ্ধে এএপি প্রথম থেকেই সরব। বিজেপি সেখানে একেবারেই নীরব। বিজেপির প্রচারে মোদির সাফল্য, ভারতের অগ্রগতি, আন্তর্জাতিক স্তরে দেশের উন্নীত হওয়া এবং অর্থনৈতিক শক্তি হিসেবে ভারতের উত্থান প্রাধান্য পেয়েছে, যেখানে এএপি তুলে ধরেছে সাধারণ ও মধ্যবিত্ত মানুষের দৈনন্দিন জীবন যাপনের দুর্দশা ঘোচানোর অঙ্গীকার। আর এসবের মধ্য দিয়ে এএপি ভেঙে দিয়েছে জাতপাত, ধর্ম, আঞ্চলিকতা ও ধনী-দরিদ্র-মধ্যবিত্তের বেড়া। কিন্তু শুধু এই-ই নয়। কংগ্রেসের অপ্রাসঙ্গিক হয়ে যাওয়া এই নির্বাচনে এএপির কাছে যেমন পৌষ মাস হয়ে এসেছে, তেমনই বিজেপির কাছে হয়েছে সর্বনাশের কারণ। এক বছর আগে দিল্লি বিধানসভার ভোটে কংগ্রেস পেয়েছিল ২৫ শতাংশ ভোট ও আটটি আসন। গত লোকসভা ভোটে সেই হার ১৫ শতাংশে নেমে যায়। এবার কংগ্রেস পেয়েছে মাত্র ৯ শতাংশ ভোট। কংগ্রেস হীনবল দেখে তাদের ত্যাগ করেছে মুসলমান ও তফসিল ভোটার। এই বিপুল সমর্থন যেমন পাল্লা ঝুলিয়েছে এএপির, তেমনই হয়ে দাঁড়িয়েছে বিজেপির সর্বনাশের কারণ। প্রশ্ন উঠছে নরেন্দ্র মোদিকে নিয়ে। তবে কি মোদি-হাওয়া ফিকে হতে শুরু করেছে? নিশ্চিত করে এই উত্তর দেওয়ার সময় এখনো হয়নি। যদিও এটাও ঠিক, গত নয় মাসে সাধারণের জনজীবনে উল্লেখযোগ্য কোনো পরিবর্তন এখনো ঘটেনি। বিশেষত মূল্যবৃদ্ধি রোখার ক্ষেত্রে। এই বছরের অক্টোবরে বিহার বিধানসভার ভোট। রাষ্ট্রীয় জনতা দলের (আরজেডি) নেতা লালুপ্রসাদ বলে দিয়েছেন, বিজেপি-বিরোধিতায় ওই রাজ্যে বিরোধীরা একজোট। তিন দিনের মাথায় পশ্চিমবঙ্গে দুটি উপনির্বাচন। বিজেপি সেখানে কেমন করে, সে দিকেও রয়েছে রাজনীতিকদের নজর। এই ধাক্কা কাশ্মীরে সরকার গঠনে বিজেপির উদ্যোগে ধাক্কা দেবে কি না সেই প্রশ্ন উঠছে। সেই সঙ্গে রয়েছে এই আগ্রহ, আসন্ন বাজেটে মূল্যবৃদ্ধিতে বিপন্ন মধ্যবিত্তদের জন্য কোনো সুখবর আসে কি না।	0
অর্থ পাচার তদন্ত করবে বাংলাদেশ ব্যাংক বাংলাদেশি ১৬ ব্যক্তি বা প্রতিষ্ঠান সুইজারল্যান্ডের ব্যাংকগুলোতে ১ কোটি ৩০ লাখ মার্কিন ডলার বা বাংলাদেশি মুদ্রায় ১০১ কোটি টাকা (প্রতি ডলার ৭৭.৮৩ টাকা ধরে) পাচারের ঘটনা তদন্ত করবে বাংলাদেশ ব্যাংক। প্রথম ধাপে কেন্দ্রীয় ব্যাংকের বাংলাদেশ আর্থিক গোয়েন্দা ইউনিট (বিএফআইইউ) এ বিষয়ে স্থানীয় এইচএসবিসির কাছে কোনো তথ্য আছে কি না, তা জানতে চাইবে। গতকাল মঙ্গলবার বিকেল থেকেই বিএফআইইউ এ কার্যক্রম শুরু করে বলে জানা যায়। এর মাধ্যমেই শুরু হয়েছে কেন্দ্রীয় ব্যাংকের এফআইইউর পাচার করা অর্থের তদন্ত কার্যক্রম। যুক্তরাজ্যভিত্তিক বহুজাতিক হংকং-সাংহাই ব্যাংকিং করপোরেশনের (এইচএসবিসি) সহায়তায় কর ফাঁকি দিয়ে বিশ্বব্যাপী ১১ হাজার ৮০০ কোটি মার্কিন ডলার পাচার হওয়ার তথ্য গত দুই দিনে বিশ্বব্যাপী প্রধান প্রধান গণমাধ্যমে প্রকাশিত হয়েছে। তাতে বাংলাদেশিদের অর্থ পাচারের তথ্যটিও রয়েছে। এর মধ্যে একটি হিসাবেই পাচার করা অর্থের পরিমাণ ৪৪ লাখ মার্কিন ডলার বা ৩৪ কোটি টাকা। ১৯৮৫ থেকে ২০০৭ সাল সময়ের মধ্যে এই পাচারের ঘটনা ঘটেছে। তবে সবচেয়ে বেশি অর্থ পাচার হয়েছে ২০০৫ থেকে ২০০৭ সালের মধ্যে। অবশ্য কারা এই অর্থ পাচার করেছে, সে তথ্য জানা যায়নি। সংবাদমাধ্যমগুলো গতকাল বলছে, বিশ্বের অন্যতম বৃহৎ অর্থ কেলেঙ্কারি বা পাচারের এ ঘটনা প্রকাশের পর বিভিন্ন দেশের সরকার, কেন্দ্রীয় ব্যাংক ও কর বিভাগ এরই মধ্যে জোরদার তদন্ত ও ব্যবস্থা গ্রহণের পদক্ষেপ নিয়েছে। বাংলাদেশিদের পাচার হওয়া অর্থ বিষয়ে বাংলাদেশ ব্যাংক বা বিএফআইইউ কী করছে—এমন প্রশ্নের জবাবে কেন্দ্রীয় ব্যাংকের ডেপুটি গভর্নর আবু হেনা মোহা. রাজী হাসান প্রথম আলোকে বলেন, ইতিমধ্যেই তিনি প্রয়োজনীয় ব্যবস্থা নিতে বিএফআইইউকে নির্দেশনা দিয়েছেন ও কার্যক্রম শুরু হয়েছে। রাজী হাসান বলেন, স্থানীয় এইচএসবিসির কাছ থেকে কোনো তথ্য-উপাত্ত পেলে দেশে বিদ্যমান বৈদেশিক বিনিময় নিয়ন্ত্রণ আইন ও মানি লন্ডারিং প্রতিরোধ আইনের লঙ্ঘন সেখানে হয়েছে কি না, তা দেখা হবে। পরে তথ্য-উপাত্ত পেতে সুইজারল্যান্ডের আর্থিক গোয়েন্দা ইউনিট—এফআইইউর কাছে চিঠি পাঠানো হবে। তবে গতকাল পর্যন্ত জাতীয় রাজস্ব বোর্ডের (এনবিআর) আয়কর বিভাগ এ বিষয়ে আনুষ্ঠানিকভাবে কোনো উদ্যোগ নেয়নি। বিষয়টি নিয়ে কেবল শীর্ষ কর্মকর্তাদের মধ্যে অনানুষ্ঠানিক আলোচনা হয়েছে। এনবিআরের একজন শীর্ষ কর কর্মকর্তা জানান, সন্দেহভাজন কর ফাঁকিবাজদের ধরতে কোনো ব্যাংকের কাছে এর গ্রাহকের যেকোনো তথ্য চাওয়ার ক্ষমতা আয়কর অধ্যাদেশের ১১৩ ধারায় দেওয়া আছে। কর ফাঁকি ধরতে বাংলাদেশের এইচএসবিসি ব্যাংকের গ্রাহক এমন করদাতার তথ্য চাইতে পারে বৃহৎ করদাতা ইউনিট (এলটিইউ)। পরে ওই করদাতার লেনদেনের তথ্যের সঙ্গে বার্ষিক আয়কর বিবরণীর তথ্য মিলিয়ে কর ফাঁকির বিষয়টি যাচাই করা সম্ভব। ২০৩টি দেশের ২ লাখ ৬ হাজার ব্যাংক হিসাবের তথ্য বিশ্লেষণ করে গত সোমবার দেশভিত্তিক একটি তালিকা প্রকাশ করেছে আন্তর্জাতিক অনুসন্ধানী সাংবাদিক কসসোর্টিয়াম (আইসিআইজে)। বিভিন্ন দেশ থেকে পাচার হওয়া অর্থের পরিমাণ হিসাব করে এ তালিকা করা হয়েছে। এ তালিকা অনুযায়ী বাংলাদেশের অবস্থান ১৪৮। এইচএসবিসির সাবেক কর্মকর্তা হার্ভি ফ্যালসিয়ানি ২০০৮ সালে ফ্রান্স সরকারের কাছে প্রথম তথ্যগুলো ফাঁস করেন। এরই পরিপ্রেক্ষিতে দেশটির কর কর্তৃপক্ষ তদন্ত শুরু করে। সেই তদন্তের প্রতিবেদনে বলা হয়েছিল, ৯৯ দশমিক ৮০ শতাংশ ক্ষেত্রেই কর ফাঁকি দিয়ে টাকা পাচারের ঘটনা ঘটেছে। এর আগে ২০১২ সালে মেক্সিকোর মাদক ব্যবসায়ীদের বিপুল পরিমাণ অর্থ পাচারে সম্পৃক্ত থাকার অভিযোগ প্রমাণিত হওয়ায় যুক্তরাষ্ট্র সরকার ১৯০ কোটি ডলার জরিমানা করে ব্যাংকটিকে। বাংলাদেশিদের পাচার হওয়া অর্থের বিষয়ে ঢাকায় এইচএসবিসির প্রধান জনসংযোগ কর্মকর্তা তালুকদার নোমান আনোয়ারের সঙ্গে যোগাযোগ করা হয়। তিনি সুইজারল্যান্ডের এইচএসবিসি ব্যাংকের প্রধান নির্বাহী কর্মকর্তা (সিইও) ফ্রাঙ্কো মোরার দেওয়া একটি ই-মেইল বার্তা পাঠান এ প্রতিবেদককে। বার্তাতে বলা হয়েছে, এইচএসবিসি ব্যাংকের সুইজারল্যান্ড শাখা গ্রাহকদের কর ফাঁকি ও অর্থ পাচার ঠেকাতে ২০০৮ সাল থেকেই ব্যাপক সংস্কার কার্যক্রম হাতে নিয়েছে। নতুন ব্যাংকিং ব্যবস্থাপনায় যেসব গ্রাহক নতুন নীতিমালার শর্ত পূরণ করতে পারছে না, তাদের ব্যাংক হিসাব বন্ধ করে দেওয়া হচ্ছে ও নতুনদের আবেদনও গ্রহণ করা হচ্ছে না। ফ্রাঙ্কো মোরা বার্তায় আরও বলেন, ‘আমাদের শর্ত পূরণ করে না এমন কোনো গ্রাহক বা ব্যবসায়িক গোষ্ঠী এইচএসবিসির মাধ্যমে ব্যাংকিং করতে পারবেন না, ব্যবসায়িক লাভের চেয়ে এটা আমাদের কাছে বেশি গুরুত্বপূর্ণ।’ সুইজারল্যান্ডের প্রচলিত প্রাইভেট ব্যাংকিং ব্যবস্থায় ত্রুটি কাটিয়ে উঠতে এসব উদ্যোগ নেওয়া হয়েছে বলে উল্লেখ করেন এইচএসবিসির সুইজারল্যান্ড সিইও।	0
চেয়ারম্যানের গাড়িতে আগুন, পেট্রলবোমায় দগ্ধ ১১ জন টানা অবরোধের মধ্যে ৭২ ঘণ্টার হরতালের সঙ্গে আজ বুধবার সকাল থেকে আরও ৪৮ ঘণ্টার হরতাল ডেকেছে বিএনপির নেতৃত্বাধীন ২০-দলীয় জোট। এদিকে হরতাল-অবরোধের মধ্যে গতকাল মঙ্গলবার ঝালকাঠির নলছিটিতে উপজেলা পরিষদের চেয়ারম্যানের গাড়িতে অগ্নিসংযোগ করেছে দুর্বৃত্তরা। ফেনীর দাগনভূঞা উপজেলায় গত রাতে যাত্রীবাহী বাসে পেট্রলবোমায় দগ্ধ হয়েছেন নয়জন। নেত্রকোনার দুর্গাপুরে ট্রাকে পেট্রলবোমায় দগ্ধ হয়েছেন চালক ও তাঁর সহকারী। বিএনপির নেতৃত্বাধীন ২০-দলীয় জোটের অবরোধ কর্মসূচির ৩৬তম দিন গতকাল রাত ১১টা পর্যন্ত ২৪ ঘণ্টায় ফেনী, ভোলা, গাইবান্ধা, পিরোজপুর, কিশোরগঞ্জসহ কয়েকটি স্থানে যাত্রীবাহী বাস, পণ্যবাহী ট্রাক ও অন্যান্য যানবাহনে পেট্রলবোমা হামলা-অগ্নিসংযোগের ঘটনা ঘটেছে। আগুন দেওয়া হয়েছে ১০টি যানবাহনে। ভাঙচুর করা হয়েছে আরও চারটি। এসব ঘটনায় আহত হয়েছেন সাতজন। ৫ জানুয়ারি একতরফা নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে লাগাতার এই অবরোধ কর্মসূচি চলছে। তবে এর দুই দিন আগেই শুরু হয়েছে সহিংসতা। ক্রসফায়ারে নিহত ১৯ জনসহ সহিংসতায় এখন পর্যন্ত নিহত হয়েছেন ৮৭ জন; আহত সহস্রাধিক। আগুন দেওয়া হয়েছে ৫১২টি যানবাহনে এবং ভাঙচুর করা হয়েছে আরও ৫৩৭টি। নাশকতার আশঙ্কা, সহিংসতায় জড়িত সন্দেহ, মামলা ও অন্যান্য ঘটনায় গতকাল গ্রেপ্তার বা আটক করা হয় ৬৭ জনকে। সময় বাড়ল হরতালের: ৭২ ঘণ্টার হরতাল শেষ হওয়ার আগেই নতুন করে ৪৮ ঘণ্টা হরতাল দিয়েছে ২০-দলীয় জোট। আজ বুধবার সকাল ছয়টা থেকে আগামী শুক্রবার সকাল ছয়টা পর্যন্ত সারা দেশে অবরোধের পাশাপাশি এ হরতাল চলবে। গতকাল বিএনপির যুগ্ম মহাসচিব সালাহ উদ্দিন আহমদ এক বিবৃতিতে জোটের পক্ষে এই কর্মসূচির ঘোষণা দেন। টানা অবরোধ কর্মসূচি চলার মধ্যে এ পর্যন্ত ছয়বার হরতাল আহ্বান করল এই জোট। অবরোধে দেশব্যাপী প্রথম হরতাল ডাকা হয়েছিল গত ১৫ জানুয়ারি। বিএনপির চেয়ারপারসন খালেদা জিয়ার পররাষ্ট্রবিষয়ক উপদেষ্টা রিয়াজ রহমানের ওপর হামলার প্রতিবাদে ওই দিন সকাল-সন্ধ্যা হরতাল ডাকা হয়। এরপর ২৫ জানুয়ারি ৩৬ ঘণ্টা, ৩০ জানুয়ারি ৭২ ঘণ্টা, ৩ ফেব্রুয়ারি ৩৬ ঘণ্টা, ৮ ফেব্রুয়ারি ৭২ ঘণ্টা এবং সর্বশেষ গতকাল ৪৮ ঘণ্টার হরতাল দেওয়া হলো। ঢাকায় বাসে ককটেল হামলা: রাজধানীর মোহাম্মদপুর থানা এলাকায় গতকাল যাত্রীবাহী একটি বাসে ককটেল ছুড়েছে দুর্বৃত্তরা। এতে পোশাক কারখানার কর্মী আমিনুল হোসেনসহ (২৮) প্রায় চারজন আহত হন। আমিনুল ঢাকা মেডিকেলে চিকিৎসা নিয়েছেন। অন্যরা সামান্য আহত হন। ভোরে গাবতলী থেকে ছেড়ে আসা চ্যাম্পিয়ন পরিবহনের একটি বাস মোহাম্মদপুরের লোহার গেট এলাকায় এলে তাতে একটি ককটেল ছোড়া হয়। এতে আমিনুলের শরীরের বিভিন্ন স্থানে স্প্লিন্টার বিদ্ধ হয়। চেয়ারম্যানের গাড়িতে আগুন: ঝালকাঠির নলছিটি উপজেলা পরিষদের চেয়ারম্যান মো. ইউনুস লস্করের সরকারি পাজেরো গাড়িতে আগুন দিয়েছে দুর্বৃত্তরা। নলছিটি থানার ওসি মাকসুদুর রহমান বলেন, প্রতিদিনের মতো গত সোমবার পরিষদের কার্যালয়ের গ্যারেজে গাড়িটি রাখা ছিল। ওই দিন দিবাগত রাত সাড়ে তিনটার দিকে পেট্রল ঢেলে তাতে দুর্বৃত্তরা আগুন ধরিয়ে দেয়। ফেনী ও নেত্রকোনায় পেট্রলবোমায় দগ্ধ ১১ জন: ফেনীর দাগনভূঞা উপজেলার আমিরগাঁও নামক স্থানে গতকাল রাত নয়টার দিকে একটি যাত্রীবাহী বাসে পেট্রলবোমা নিক্ষেপ করে দুর্বৃত্তরা। এতে নয় যাত্রী দগ্ধ হয়েছেন। তাঁদের মধ্যে রাখাল চন্দ্র নাথ নামে একজনকে ফেনী সদর হাসপাতালে ভর্তির পর ঢাকা মেডিকেল কলেজ হাসপাতালে স্থানান্তর করা হয়েছে। বাকি আটজনকে দাগনভূঞা উপজেলা স্বাস্থ্য কমপ্লেক্সে ভর্তি করা হয়েছে। নেত্রকোনার দুর্গাপুর উপজেলার বিরিশিরি এলাকায় গতকাল রাতে দুর্বৃত্তরা একটি মালবোঝাই ট্রাকে পেট্রলবোমা ছুড়েছে। রাত সাড়ে নয়টার দিকে উপজেলার দুর্গাপুর-বিরিশিরি সড়কের বিরিশিরি পিসিনল মেমোরিয়াল উচ্চবিদ্যালয় এলাকায় এ ঘটনা ঘটে। এতে ট্রাকের চালক আশরাফুল (২৮) ও তাঁর সহকারী সোহাগ মিয়ার (২২) শরীরের বিভিন্ন অংশ দগ্ধ হয়েছে। আহত ব্যক্তিদের ময়মনসিংহ মেডিকেল কলেজ হাসপাতালে পাঠানো হয়েছে। মহাসড়ক অবরোধের চেষ্টা: ঢাকা-চট্টগ্রাম মহাসড়কের চট্টগ্রামের সীতাকুণ্ডের বাড়বকুণ্ডের মুছা কলোনি এলাকায় গতকাল রাত সাড়ে নয়টার দিকে মহাসড়কের ওপর আগুন দিয়ে অবরোধ করার চেষ্টা করে দুষ্কৃতকারীরা। খবর পেয়ে টহল পুলিশ দ্রুত ঘটনাস্থলে গিয়ে ফাঁকা গুলি ছোড়ে। ওই এলাকায় দায়িত্বরত পুলিশের উপপরিদর্শক (এসআই) দুলাল হোসেন বলেন, পরিত্যক্ত টুকরো কাপড়ে আগুন দিয়ে মহাসড়ক অবরোধের চেষ্টা করেছিল দুর্বৃত্তরা। ঢাকার বাইরের আরও নাশকতা: নোয়াখালী শহরের নতুন বাসস্ট্যান্ড এলাকায় ফায়ার সার্ভিস স্টেশনের সামনে গতকাল রাত নয়টার দিকে একটি প্রাইভেট কারে ও একটি সিএনজিচালিত অটোরিকশায় আগুন দিয়েছে দুর্বৃত্তরা। তবে এতে কেউ হতাহত হয়নি। এ ছাড়া রাত সোয়া নয়টার দিকে সাত-আটজনের একদল যুবক শহরের নাপিতের পোল ও স্টেডিয়াম এলাকায় দুটি ককটেল বিস্ফোরণ ঘটায়। নাটোরের এলজিইডি কার্যালয়ের ভেতরে নির্বাহী প্রকৌশলীর বাসভবনের সামনে গতকাল দুপুর ১২টার দিকে ককটেলের বিস্ফোরণ ঘটিয়েছে দুর্বৃত্তরা। কেউ হতাহত না হলেও কর্মকর্তা-কর্মচারীদের মধ্যে আতঙ্ক ছড়িয়ে পড়ে। ঘটনার পর জেলা প্রশাসক মশিউর রহমান, এসপি বাসুদেব বণিক ঘটনাস্থলে যান। সেখান থেকে বোমা তৈরির কিছু সরঞ্জাম জব্দ করেছে পুলিশ। এর আগের দিন দুপুরেও এ কার্যালয়ের পাশে ককটেল বিস্ফোরণের ঘটনা ঘটে। এ ঘটনার আগে ভোররাতে গুরুদাসপুরের চাঁচকৈড় পুরানপাড়া এলাকায় ট্রাকে পেট্রল ঢেলে আগুন দেয় দুর্বৃত্তরা। লালমনিরহাট-বুড়িমারী স্থলবন্দর রেলপথে দায়িত্ব পালনরত আনসার-ভিডিপি সদস্যদের লক্ষ্য করে পাথর ছুড়েছে দুর্বৃত্তরা। চলন্ত ট্রেন থেকে ছোড়া এই পাথরে দুই আনসার সদস্য ও এক শিশু আহত হয়েছে। গত সোমবার ও শনিবার রাতে পাটগ্রামে এসব ঘটনা ঘটে। যাত্রীবেশী দুর্বৃত্তদের দুই দফা হামলায় আহত আনসার সদস্যরা হলেন পাটগ্রাম ইউনিয়নের সহকারী আনসার কমান্ডার উম্মেদ আলী (৫৩) ও বেংকান্দা মৌজা কমান্ডার হেদায়েত আলী (৪৮)। আহত শিশুর নাম জানা যায়নি। আনসার সদস্যরা প্রাথমিক চিকিৎসা নিয়েছেন। আর শিশুটিকে উপজেলা স্বাস্থ্য কমপ্লেক্সে চিকিৎসা দেওয়া হয়। কয়েক দিন ধরেই এই রেলপথে এ রকম হামলা চালানো হচ্ছে বলে জানিয়েছেন আনসার সদস্যরা। চট্টগ্রাম কাস্টমস ভবনের সামনে সকালে তিনটি ককটেলের বিস্ফোরণ ঘটানো হয়েছে। এ সময় মো. রুবেল নামের একজন রিকশাচালককে ধরে পিটুনি দেয় জনতা। ৮০০ টাকার বিনিময়ে ছাত্রদলের দুই নেতা তাঁর হাতে ককটেলগুলো তুলে দেন বলে জানান তিনি। [প্রতিবেদন তৈরিতে সহায়তা করেছেন প্রথম আলোর সংশ্লিষ্ট এলাকার নিজস্ব প্রতিবেদক ও প্রতিনিধিরা]	0
জলসিঁড়ি প্রকল্পের প্লট হস্তান্তর করলেন প্রধানমন্ত্রী ঢাকা সেনানিবাসের আর্মি গলফ গার্ডেনে জলসিঁড়ি আবাসন প্রকল্পের প্লট সশস্ত্র বাহিনীর কর্মকর্তাদের কাছে হস্তান্তর করেছেন প্রধানমন্ত্রী শেখ হাসিনা। গতকাল মঙ্গলবার লটারির মাধ্যমে ৬ হাজার ৬৫টি প্লটের বরাদ্দ দেওয়া হয়। আন্তঃবাহিনী জনসংযোগ পরিদপ্তরের (আইএসপিআর) এক সংবাদ বিজ্ঞপ্তিতে এ তথ্য জানানো হয়েছে। খবর বাসসের। প্রায় দুই হাজার একর জমির ওপর জলসিঁড়ি আবাসন প্রকল্পে রাস্তার জন্য ২৮ শতাংশ, লেকের জন্য ১১ শতাংশ এবং পার্ক ও খেলার মাঠের জন্য ৮ শতাংশ জায়গা বরাদ্দ রাখা হয়েছে। প্লট হস্তান্তর অনুষ্ঠানে সেনাবাহিনীর প্রধান জেনারেল ইকবাল করিম ভূইয়া এবং জলসিঁড়ি আবাসন প্রকল্পের চেয়ারম্যান মেজর জেনারেল আবু সাঈদ মো. মাসুদ বক্তব্য দেন। অনুষ্ঠানে অন্যান্যের মধ্যে প্রধানমন্ত্রীর নিরাপত্তা উপদেষ্টা মেজর জেনারেল (অব.) তারিক আহমেদ সিদ্দিক, নৌবাহিনীর প্রধান ভাইস অ্যাডমিরাল এম ফরিদ হাবিব ও বিমানবাহিনীর প্রধান এয়ার মার্শাল মোহাম্মদ ইনামুল বারীসহ ঊর্ধ্বতন সামরিক ও বেসামরিক কর্মকর্তারা উপস্থিত ছিলেন। প্রধানমন্ত্রীর সঙ্গে সাক্ষাৎ: নেপাল, ভুটান ও মালদ্বীপের সফররত মন্ত্রীদের একটি দল এবং ইন্টারন্যাশনাল টেলিকমিউনিকেশন ইউনিয়নের (আইটিইউ) মহাসচিব গতকাল সন্ধ্যায় জাতীয় সংসদ ভবনের কার্যালয়ে প্রধানমন্ত্রী শেখ হাসিনার সঙ্গে সাক্ষাৎ করেছেন। ডিজিটাল কর্মসূচিতে বাংলাদেশের অগ্রগতির উচ্ছ্বসিত প্রশংসা করেন নেপালের তথ্য ও যোগাযোগমন্ত্রী মিনেন্দ্রা রিজাল, ভুটানের লিওনপো ডি এন দুঙ্গায়েল এবং মালদ্বীপের স্বরাষ্ট্র উপমন্ত্রী আহমেদ সিদ্দিক। এ ছাড়া, মালদ্বীপের জাতীয় প্রতিরক্ষা বাহিনীর প্রধান মেজর জেনারেল আহমেদ সিয়াম বাংলাদেশ থেকে উপকূলীয় টহল নৌযান কেনার আগ্রহ প্রকাশ করেছেন।	0
সংলাপের প্রস্তাব অবাস্তব অগ্রহণযোগ্য: তোফায়েল বিদ্যমান রাজনৈতিক পরিস্থিতি থেকে পরিত্রাণের জন্য নাগরিক সমাজ যে সংলাপের প্রস্তাব দিয়েছে, তা অবাস্তব ও অগ্রহণযোগ্য বলে মন্তব্য করেছেন বাণিজ্যমন্ত্রী তোফায়েল আহমেদ। তিনি বলেছেন, যারা মাকে সন্তানহারা করছে, সন্তানকে মাহারা করছে এবং পেট্রলবোমা দিয়ে নিরীহ মানুষকে পোড়াচ্ছে, তাদের সঙ্গে কোনো সংলাপ হতে পারে না। বাণিজ্য মন্ত্রণালয়ে গতকাল মঙ্গলবার স্বল্পোন্নত দেশগুলোর (এলডিসি) জন্য সেবা খাতে বাজার-সুবিধাবিষয়ক এক সংবাদ সম্মেলন শেষে সাংবাদিকদের প্রশ্নের জবাবে বাণিজ্যমন্ত্রী এ কথা বলেন। নাগরিক সমাজের পক্ষ থেকে সংলাপের অনুরোধ জানিয়ে গত সোমবার সাবেক প্রধান নির্বাচন কমিশনার এ টি এম শামসুল হুদা রাষ্ট্রপতি, প্রধানমন্ত্রী ও বিএনপির চেয়ারপারসনকে চিঠি দিয়েছেন। এটি উল্লেখ করে বাণিজ্যমন্ত্রীর কাছে সাংবাদিকদের প্রশ্ন ছিল, সরকার এ বিষয়ে কী ভাবছে? জবাবে তোফায়েল আহমেদ বলেন, ‘তাঁদের প্রস্তাব অবাস্তব ও অগ্রহণযোগ্য। সন্ত্রাস, নাশকতা ও সন্ত্রাসী তৎপরতাকে আড়াল করার জন্য একটি গণতান্ত্রিক দলকে নাশকতাকারী দলের একই কাতারে দাঁড় করানোর চেষ্টা রয়েছে এই প্রস্তাবে।’ বাণিজ্যমন্ত্রী বলেন, ‘শামসুল হুদা কেন? যে কেউ বলুক না কেন, সন্ত্রাসীদের সঙ্গে সংলাপের কোনো প্রশ্নই আসে না। পৃথিবীতে সন্ত্রাসীদের সঙ্গে যদি সংলাপই হতো, তাহলে যুক্তরাষ্ট্রও ইসলামিক স্টেটের (আইএস) সঙ্গে সংলাপ করত।’ তাহলে সমাধান কী, জানতে চাইলে তোফায়েল বলেন, আস্তে আস্তে ঠিক হয়ে যাবে। আইন প্রয়োগকারী সংস্থাগুলো আইন অনুযায়ী পদক্ষেপ নিচ্ছে। তিনি বলেন, এই শামসুল হুদা হচ্ছেন তিনি, গত নির্বাচনের আগে যিনি বিএনপির মূল সংগঠনকে বাদ দিয়ে অন্য একটি সংগঠনকে অনুমতি দিয়েছিলেন। অন্য সংগঠন বলতে বাংলাদেশ ন্যাশনালিস্ট ফ্রন্টকে (বিএনএফ) বুঝিয়েছেন কি না, জানতে চাইলে মন্ত্রী বলেন, ‘হ্যাঁ।’ আপনার এই বক্তব্য তো বিএনপির পক্ষে গেল, সাংবাদিকদের এমন কথার জবাবে মন্ত্রী বলেন, ‘যাক। সত্যি কথা বললাম।’ তোফায়েল আহমেদ বলেন, ‘ড. কামাল হোসেনসহ যাঁরা শোক জানাতে খালেদা জিয়ার কার্যালয়ে গিয়েছিলেন, ১৫ লাখ ছাত্রছাত্রী যে পরীক্ষা দিতে পারছে না, তাঁরা কি খালেদা জিয়াকে বলেছিলেন যে শিক্ষার্থীদের কথা ভেবে এসব (হরতাল-অবরোধ) বন্ধ করুন?’	0
রিজভী আরও ৫ দিনের রিমান্ডে রাজধানীর যাত্রাবাড়ীর কাঠেরপুল এলাকায় বাসে অগ্নিসংযোগের ঘটনায় করা মামলায় বিএনপির যুগ্ম মহাসচিব রুহুল কবির রিজভী আহমেদকে পাঁচ দিন রিমান্ডে নেওয়ার আদেশ দিয়েছেন আদালত। গতকাল মঙ্গলবার ঢাকার মহানগর হাকিম আমিনুল হক এই আদেশ দেন। ঢাকার মহানগর গোয়েন্দা (ডিবি) পুলিশ পরিদর্শক সিদ্দিকুর রহমান গতকাল রিজভীকে আদালতে হাজির করে ১০ দিন রিমান্ডে নেওয়ার আবেদন করেন। আদালতে দেওয়া রিমান্ড প্রতিবেদনে বলা হয়, বিএনপির নেতৃত্বাধীন জোটের ডাকা হরতাল-অবরোধে আসামির প্রত্যক্ষ ও পরোক্ষ উসকানিতে যাত্রাবাড়ীর কাঠেরপুল এলাকায় বাসে অগ্নিসংযোগ করা হয়। এর আগে ১ ও ৪ ফেব্রুয়ারি দুই দফায় তাঁকে রিমান্ডে নেওয়া হয়। পুলিশের জিজ্ঞাসাবাদে গুরুত্বপূর্ণ তথ্য পাওয়া গেছে। মামলার সুষ্ঠু তদন্তের প্রয়োজনে তাঁকে আরও জিজ্ঞাসাবাদ করা প্রয়োজন। শুনানি শেষে আদালত পাঁচ দিনের রিমান্ড মঞ্জুর করেন। আদালত রিজভীর পক্ষে করা জামিনের আবেদন নাকচ করে দেন।	0
সহিংসতা বন্ধে প্রত্যেকের দায়িত্ব রয়েছে: মার্কিন রাষ্ট্রদূত যুক্তরাষ্ট্র মনে করে, চলমান সহিংসতা বন্ধে প্রত্যেকেরই দায়িত্ব রয়েছে। বাংলাদেশে গণতান্ত্রিক ব্যবস্থা বিদ্যমান এবং এর মধ্যেই মতপার্থক্য দূর করার সুযোগ রয়েছে। ঢাকায় নিযুক্ত মার্কিন রাষ্ট্রদূত মার্শা ষ্টিফেনস ব্লুম বার্নিক্যাট গতকাল মঙ্গলবার পররাষ্ট্রমন্ত্রী এ এইচ মাহমুদ আলীর সঙ্গে সৌজন্য সাক্ষাতের পর সাংবাদিকদের সঙ্গে আলাপকালে যুক্তরাষ্ট্রের এ মনোভাবের কথা তুলে ধরেন। প্রায় এক ঘণ্টার বৈঠকের পর মার্শা বার্নিক্যাট সাংবাদিকদের সঙ্গে কথা বলেন। তিনি জানান, দুই দেশের বিদ্যমান গভীর ও সম্প্রসারিত সম্পর্ক কীভাবে আরও জোরদার করা হবে, তা নিয়ে আলোচনা হয়েছে। মার্কিন রাষ্ট্রদূত বলেন, বাংলাদেশে এ মুহূর্তে যে মাত্রায় সহিংসতা চলছে তা যে ‘নিঃসন্দেহে বিয়োগান্তক ঘটনা’ তা নিয়েও আলোচনা হয়েছে। আর সহিংসতা বন্ধে প্রত্যেকেরই দায়িত্ব রয়েছে। বৈঠক সূত্রে জানা গেছে, গুলশান-বারিধারার কূটনৈতিক মিশনগুলোর আশপাশে মানববন্ধন-সমাবেশসহ নানা ধরনের রাজনৈতিক কর্মসূচি নিয়ে উদ্বেগ জানিয়েছেন মার্কিন রাষ্ট্রদূত। এ ছাড়া সম্প্রতি গুলশানে মার্কিন দূতাবাসের এক কর্মকর্তার গাড়িতে ককটেল হামলার ঘটনায় তাঁর দেশের উদ্বেগের কথা জানান। পররাষ্ট্র মন্ত্রণালয় এক বিজ্ঞপ্তিতে জানায়, প্রায় ঘণ্টাব্যাপী অনুষ্ঠিত এ বৈঠকে বাংলাদেশ ও যুক্তরাষ্ট্রের দ্বিপক্ষীয় সম্পর্কের বিভিন্ন বিষয় আলোচনা হয়। যুক্তরাষ্ট্রের রাষ্ট্রদূত বাংলাদেশের মানুষের গণতান্ত্রিক ও সহনশীল চরিত্রের ভূয়সী প্রশংসা করেন। তিনি বলেন, চরিত্রের এই দিকগুলো বাংলাদেশের মানুষের ঐতিহ্য ও সংস্কৃতির অবিচ্ছেদ্য অংশ। মুজিবনগর সরকারের প্রতিনিধি হিসেবে ১৯৭১ সালে নিউইয়র্কে দায়িত্ব পালনের সময় যুক্তরাষ্ট্রের সহযোগিতার প্রসঙ্গ টানেন পররাষ্ট্রমন্ত্রী। এ এইচ মাহমুদ আলী গতকাল মার্শা বার্নিক্যাটকে বলেন, দুই দেশের সম্পর্ক গত ৪৩ বছরে যথেষ্ট পরিণত হয়েছে এবং ২০০৯ সাল থেকে দুই দেশের সমন্বিত প্রচেষ্টার কারণে নতুন অনেক সম্ভাবনার দুয়ার উন্মোচিত হয়েছে। মার্কিন রাষ্ট্রদূত বলেন, দুই দেশের সম্পর্ক অন্য যেকোনো সময়ের চেয়ে গভীর ও ব্যাপক। তিনি আর্থ-সামাজিক উন্নয়ন, সহস্রাব্দ লক্ষ্যমাত্রা অর্জন ও ধারাবাহিক অর্থনৈতিক প্রবৃদ্ধি অর্জনে বাংলাদেশের সাফল্যের ভূয়সী প্রশংসা করেন। বার্নিক্যাট সহিংস জঙ্গিবাদ মোকাবিলায় বাংলাদেশ সরকারের অঙ্গীকারেরও প্রশংসা করেন। তিনি জঙ্গিবাদ মোকাবিলায় বাংলাদেশের প্রচেষ্টাকে সমর্থন জানান এবং তাঁর দায়িত্বকালে বাংলাদেশ-যুক্তরাষ্ট্র সম্পর্ককে আরও সুদৃঢ় করার আশাবাদ ব্যক্ত করেন। এ ছাড়া তিনি তৈরি পোশাকশিল্পের উন্নয়নে যুক্তরাষ্ট্রের সক্রিয় সহায়তার নিশ্চয়তা দেন।	0
দিনেও সরকারি অফিস বন্ধ করতে বাধ্য হবে সরকার ‘মহাসড়কে রাত নয়টার পর বাস চলাচল বন্ধ করার ঘোষণাকে প্রকারান্তরে সরকারের অস্তিত্বহীনতাকেই স্বীকার করে নেওয়া হলো’ বলে দাবি করেছে বিএনপি। দলটি বলেছে, অচিরেই সরকার দিনের বেলায়ও সব সরকারি অফিস বন্ধ করে দিতে বাধ্য হবে। গতকাল মঙ্গলবার এক বিবৃতিতে বিএনপির পক্ষে দলের কেন্দ্রীয় যুগ্ম মহাসচিব সালাহ উদ্দিন আহমেদ এ কথা বলেন। চলমান রাজনৈতিক সংকটকে মানবসৃষ্ট দুর্যোগ বলে প্রধানমন্ত্রী যে বক্তব্য দিয়েছেন, বিবৃতিতে তার সমালোচনা করে বলা হয়, মূলত পঞ্চদশ সংশোধনীর পক্ষে আওয়ামী লীগ সভানেত্রী শেখ হাসিনার একক সিদ্ধান্ত ও ক্ষমতা চিরস্থায়ীকরণে তাঁর উগ্র বাসনাই কথিত মানবসৃষ্ট দুর্যোগের উৎপত্তির কারণ। সে জন্য তিনি ও তাঁর দল দায়ী।	0
ছাত্রলীগের কেন্দ্রীয় নেতাকে পিটিয়েছে কর্মীরা বাংলাদেশ ছাত্রলীগের কেন্দ্রীয় কমিটির এক সদস্যকে গতকাল মঙ্গলবার দুপুরে রাজধানীর শাহবাগে মারধর করেছেন সংগঠনটির সূর্যসেন হল শাখার কর্মীরা। আহত অবস্থায় ওই নেতাকে ঢাকা মেডিকেল কলেজ হাসপাতালে ভর্তি করা হয়েছে। আহত মাহবুব খান কেন্দ্রীয় কমিটির যুগ্ম সাধারণ সম্পাদক শামসুল কবিরের অনুসারী হিসেবে পরিচিত। শামসুল কবির অভিযোগ করেন, সম্প্রতি বিভিন্ন গণমাধ্যমে সংগঠনের শামসুন নাহার হলের সভাপতি নিশীতা ইকবালের বিরুদ্ধে ইয়াবা ব্যবসায়ের অভিযোগ সম্পর্কিত বিভিন্ন সংবাদ প্রকাশিত হয়। কিন্তু নিশীতা এসব সংবাদের পেছনে শামসুল কবিরের হাত রয়েছে বলে দাবি করেন। গতকাল দুপুরে ব্যক্তিগত কাজে শাহবাগে যাওয়ার পথে কেন্দ্রীয় গণগ্রন্থাগারের সামনে নিশীতা কয়েকজনকে নিয়ে তাঁর রিকশা আটকে এ সম্পর্কে জিজ্ঞাসাবাদ করেন। কিন্তু তিনি দলীয় ফোরামের বাইরে এ সম্পর্কে কোনো কথা বলতে অপারগতা প্রকাশ করেন। শামসুল কবির জানান, পরে শাহবাগে থাকা মাহবুবসহ ছাত্রলীগের কয়েকজন নেতা-কর্মীর সঙ্গে তিনি দেখা করে চলে যান। এর পরপরই নিশীতার নির্দেশে সূর্যসেন হলের ছাত্রলীগের কর্মীরা তাঁকে না পেয়ে মাহবুবের ওপর হামলা চালান। এ সময় তাঁর সঙ্গে থাকা ঢাকা বিশ্ববিদ্যালয় শাখা ছাত্রলীগের পদধারী এক নেতা প্রথম আলোকে বলেন, মারধরের সময় ছাত্রলীগের সূর্যসেন হল শাখার সভাপতি মোবারক হোসাইন গ্রন্থাগারের সামনে নিশীতা ইকবালের সঙ্গে দাঁড়িয়ে ছিলেন। তবে মোবারকের দাবি, তিনি খবর পেয়ে ঘটনাস্থলে যাওয়ার আগেই মারামারি শেষ হয়ে যায়। আর হল ছাত্রলীগের কর্মী হিসেবে নয়, এই হলের নিশীতার এলাকার কিছু ছোট ভাই মাহবুবকে মারধর করেছে।	0
ছাত্রদলের দপ্তর সম্পাদক আটক রাজধানীর ধানমন্ডি থানা এলাকা থেকে গতকাল মঙ্গলবার দুপুরে জাতীয়তাবাদী ছাত্রদলের দপ্তর সম্পাদক আবদুস সাত্তার পাটোয়ারীকে আটক করেছে ঢাকা মহানগর গোয়েন্দা (ডিবি) পুলিশ। ঢাকা মহানগর পুলিশের গণমাধ্যম শাখার উপকমিশনার মাসুদুর রহমান ছাত্রদলের ওই নেতাকে আটক করার সত্যতা নিশ্চিত করেছেন। তবে কী অভিযোগে সাত্তারকে আটক করা হয়েছে, তা তাৎক্ষণিকভাবে জানা যায়নি।	0
দুই বছরেই বাজিমাত ২০১৩ সালের ডিসেম্বরে দিল্লি বিধানসভার নির্বাচনে চমকপ্রদ সাফল্য দিয়ে বিস্ময়ের জন্ম দিয়েছিলেন অরবিন্দ কেজরিওয়াল। অবশ্য দুর্নীতিবিরোধী আন্দোলনের সুবাদে দেশজুড়ে পরিচিতি পেয়ে যান তার বেশ আগেই। ২০১৩ সালের দিল্লি বিধানসভার নির্বাচনে কেজরিওয়ালের সদ্য গঠিত আম আদমি পার্টি (এএপি) ৭০টি আসনের মধ্যে ২৮টিতে জয় পায়। সে চমকপ্রদ সাফল্য সাবেক সরকারি কর্মকর্তা কেজরিওয়ালকে দিল্লির মুখ্যমন্ত্রীর পদে বসালেও লোকপাল বিল নিয়ে বিরোধের জেরে ৪৯ কর্মদিবস পরই তিনি পদত্যাগ করেন। মাঝে অনেক চড়াই-উতরাই গেছে। তবে লক্ষ্যে অবিচল সেই কেজরিওয়াল ফিরে এলেন প্রবল প্রতাপে। রাজনীতিতে তুলনামূলকভাবে নবাগত হলেও সামাজিক কর্মকাণ্ডে নতুন নন কেজরিওয়াল। দুর্নীতির বিরুদ্ধেও প্রচারণা চালাচ্ছিলেন বেশ কয়েক বছর ধরে। এ ক্ষেত্রে অবদানের জন্য ২০০৬ সালেই পেয়েছিলেন এশিয়ার নোবেল খ্যাত র্যামন ম্যাগসাইসাই উদীয়মান নেতার পুরস্কার। এর কয়েক বছরের মাথায় প্রবীণ গান্ধীবাদী আন্না হাজারের সঙ্গে মিলে দুর্নীতিমুক্ত ভারত গড়ার আন্দোলনে নামেন। তবে মতান্তরের জেরে ২০১২ সালে ‘টিম আন্না’ থেকে বের হয়ে যান কেজরিওয়াল। এরপর আনুষ্ঠানিকভাবে রাজনীতিতে যোগ দেন তিনি। সে বছরেরই ২ অক্টোবর কেজরিওয়ালের রাজনৈতিক দল আম আদমি পার্টির যাত্রা শুরু হয়। ২০১৪ সালের মে মাসে হঠাৎ করেই কেজরিওয়াল লোকসভা নির্বাচনে নরেন্দ্র মোদির বিরুদ্ধে প্রতিদ্বন্দ্বিতা করার ঘোষণা দিয়ে সবাইকে চমকে দেন। ওই নির্বাচনে ৪০০টির বেশি আসনে প্রার্থী দাঁড় করিয়ে তিনি দাবি করেছিলেন, এএপি কমপক্ষে ১০০টি আসন পাবে। তবে দলটি ফল বিপর্যয়ের সম্মুখীন হয়। মাত্র চারটি আসনে জেতে এএপি। আর বারানসি আসনে তিন লাখের বেশি ভোটে কেজরিওয়ালকে হারিয়ে দেন মোদি। এরপর কেটেছে মাত্র নয়টি মাস। এরই মধ্যে ঘুরে দাঁড়িয়ে দিল্লি পুনরুদ্ধারে সচেষ্ট হন কেজরিওয়াল। সুলভে পানি-বিদ্যুৎ সরবরাহ, দরিদ্রদের আবাসন, নারীদের নিরাপত্তা এবং সর্বোপরি দুর্নীতির বিরুদ্ধে পদক্ষেপ নেওয়াসহ দিল্লির সামগ্রিক উন্নয়নে আরও সুস্পষ্ট অঙ্গীকার করেন এবারের নির্বাচনী প্রচারণায়। সমর্থকেরা বলছেন, বিধানসভার গত শনিবারের নির্বাচনে অবিশ্বাস্য জয়ের কারণ সেটাই। দিল্লিবাসী আরও একবার আস্থা স্থাপন করেছে তাঁর ওপর। কেজরিওয়ালের দাবি, ভোটাররা জাতপাত আর ধর্মের রাজনীতির জন্যও প্রত্যাখ্যান করেছে বিজেপিকে। ১৯৬৮ সালে উত্তরাঞ্চলীয় রাজ্য হরিয়ানার হিসার শহরে এক মধ্যবিত্ত পরিবারে জন্ম কেজরিওয়ালের। খড়গপুরের খ্যাতনামা ইন্ডিয়ান ইনস্টিটিউট অব টেকনোলজি (আইআইটি) থেকে স্নাতক হন। বেসরকারি প্রতিষ্ঠান টাটা গ্রুপে কিছুদিন কাজ করার পর তিনি ১৯৯২ সালে আয়কর কর্মকর্তা হিসেবে সরকারি চাকরিতে যোগ দেন। তথ্য অধিকার আন্দোলনের বিষয়ে সচেতনতা সৃষ্টি এবং সরকারি প্রতিষ্ঠানগুলোতে স্বচ্ছতা আনার ব্যাপারে পুরোদমে কাজ করার লক্ষ্যে ২০০৬ সালে স্বেচ্ছায় অবসর নেন কেজরিওয়াল। একটি বহুল প্রচারিত সাময়িকীর প্রতিবেদনে বলা হয়েছে, দুর্নীতির শিকার হওয়ার বড় কোনো ঘটনা কেজরিওয়ালের জীবনে ঘটেনি। এতে বলা হয়, জ্যেষ্ঠ আমলা থেকে কেজরিওয়াল সমাজকর্মী হিসেবে আত্মপ্রকাশ করেন ব্যক্তিগত কোনো তিক্ততা বা ক্রোধ থেকে নয়। বরং এক দশক ধরে চাকরি করার সময় সরকারি ব্যবস্থার প্রতি আস্থা নষ্ট হওয়াই এর কারণ। সূত্র: বিবিসি	0
ইউক্রেন নিয়ে সংলাপের আগে রাশিয়ার মহড়া রাশিয়ার কয়েক হাজার সেনা গতকাল মঙ্গলবার ইউক্রেন সীমান্তের কাছে বড় আকারের সামরিক মহড়া শুরু করেছে। বেলারুশে নির্ধারিত শান্তি আলোচনার আগের দিন এ ঘটনাকে রাশিয়ার শক্তি প্রদর্শন বলেই মনে করা হচ্ছে। খবর রয়টার্স ও বিবিসির। রাশিয়ার সামরিক কর্মকর্তাদের উদ্ধৃত করে সংবাদ সংস্থাগুলো জানায়, গতকাল দেশটির দক্ষিণাঞ্চলে শত্রুপক্ষের অবস্থান শনাক্তকারী দলের প্রায় দুই হাজার সেনা মহড়া শুরু করেছে। আজ বুধবার বেলারুশের রাজধানী মিনস্কে ইউক্রেন সংকট নিয়ে শান্তি আলোচনা হওয়ার কথা। এতে জার্মানি, ফ্রান্স, ইউক্রেন এবং রাশিয়ার নেতারা ইউক্রেনে একটি টেকসই যুদ্ধবিরতির চুক্তিতে পৌঁছার চেষ্টা করবেন বলে মনে করা হচ্ছে। এদিকে মার্কিন প্রেসিডেন্ট বারাক ওবামা বলেছেন, কূটনৈতিক উদ্যোগ ব্যর্থ হলে ইউক্রেনকে অস্ত্র সরবরাহ করার বিষয়টি বিবেচনা করা হবে। গত সোমবার জার্মান চ্যান্সেলর আঙ্গেলা ম্যার্কেলের সঙ্গে বৈঠকের পর এই হুঁশিয়ারি উচ্চারণ করেন ওবামা।	0
সহিংস রাজনীতি, উত্তরণের উপায় মানুষের এক নম্বর আকাঙ্ক্ষা জীবন ও সম্পদের নিরাপত্তা। প্রধানত এ কারণেই মানুষ সমাজবদ্ধভাবে জীবনযাপন শুরু করে, রাষ্ট্র গঠন করে। যৌক্তিকভাবেই সমাজ বা রাষ্ট্রের কাছে নিরাপত্তার বিষয়টি মানুষের অধিকার হিসেবে স্বীকৃত। সরকার গঠন ও প্রতিপালন করার অন্যতম প্রধান উদ্দেশ্য মানুষের নিরাপত্তা বিধান। একইভাবে প্রতিটি মানুষ নিজস্ব জীবন ও সম্পদের নিরাপত্তায় সমাজের কার্যকর ভূমিকা আশা করে। বর্তমানে বাংলাদেশে সহিংসতা চলছে, প্রতিদিন জানমালের ক্ষতির শিকার হচ্ছে সাধারণ মানুষ। প্রতিটি নাগরিক নিরাপত্তাহীনতা ও অনিশ্চয়তায় জীবনযাপন করছে। অর্থাৎ সরকার তার অন্যতম প্রধান দায়িত্ব পালনে ব্যর্থ হচ্ছে। একই সঙ্গে বিবদমান রাজনৈতিক দলসমূহ মানুষের নিরাপত্তা লাভের অধিকার রক্ষায় কার্যকর ভূমিকা রাখতে পারছে না। সরকার এসব হিংসাত্মক কাজের সহযোগী ও উদ্যোক্তা হিসেবে সরকারবিরোধী রাজনৈতিক জোটকে দায়ী করছে। সরকারদলীয় সংগঠনসমূহ এমনকি সরকারি প্রশাসনে জড়িত ব্যক্তিবর্গ থেকে প্রচার অভিযান চালানো হচ্ছে: মানুষকে পুড়িয়ে মারা রাজনীতির ভাষা হতে পারে না, বিরোধী রাজনৈতিক জোট সন্ত্রাসী, কাজেই তাদের সঙ্গে আলাপ-আলোচনায় বসা যায় না, তাদের প্রয়োজনে নির্মূল করতে হবে ইত্যাদি। সরকারবিরোধী জোট থেকে এসব অভিযোগ অস্বীকার করা হচ্ছে। তাদের মতে, সরকারি দল আন্দোলনকে বাধাগ্রস্ত করার জন্য নিজেরাই সহিংসতা সৃষ্টি করছে। পাল্টা অভিযোগ করা হচ্ছে, সরকার আইনশৃঙ্খলা রক্ষাকারী বাহিনী ও প্রশাসনের সহায়তায় রাজনৈতিক প্রতিপক্ষকে মিথ্যা অজুহাতে গ্রেপ্তার, হয়রানি, অত্যাচার, গুম ও বিচারবহির্ভূত হত্যাকাণ্ডের মাধ্যমে নিঃশেষ করার উদ্যোগ নিয়েছে। তাদের ব্যঙ্গোক্তি হলো, এটা কী ধরনের রাজনীতি, জনগণের ভোট না নিয়েই সংসদ সদস্য, মন্ত্রী ইত্যাদি হওয়া ও সেটা টিকিয়ে রাখতে জনগণের ওপর নিপীড়ন নিষ্পেষণ চালিয়ে যাওয়া। মনে হচ্ছে, সমস্যাটি দীর্ঘমেয়াদি হচ্ছে ও ক্রমেই নিয়ন্ত্রণের বাইরে চলে যাচ্ছে। কারণ হিসেবে বলা যায়, দুটি বিবদমান রাজনৈতিক শক্তি পরস্পরকে ধ্বংস করার উদ্দেশ্যে যুদ্ধ ঘোষণা করেছে। দুই পক্ষের জনসমর্থন যথেষ্ট ও সে শক্তিতে কাছাকাছি। কাজেই একতরফা ও কম সময়ে সহজেই যুদ্ধ জয় কারও পক্ষেই সম্ভব হচ্ছে না। সরকারবিরোধী প্রতিপক্ষের অভিযোগ, সরকারি দলের সঙ্গে সরকারি প্রশাসন ও আইনশৃঙ্খলা রক্ষাকারী বাহিনী থাকায় তারা নিজেকে অধিকতর শক্তিশালী মনে করছে এবং কোনো সমঝোতার মনোভাব দেখাচ্ছে না। সরকারি বাহিনীসমূহকে ঢালাও ক্ষমতা প্রয়োগের নির্দেশ দিয়ে আইনশৃঙ্খলা রক্ষার নামে বিরোধীপক্ষকে নির্মূলের অভিযানে নামানো হয়েছে। কাজেই তাদের লড়াই অস্তিত্বের। কার্যত তাদের পিঠও দেয়ালে ঠেকে গেছে। আন্দোলন চালিয়ে যাওয়া ছাড়া তাদের কাছে কোনো বিকল্প নেই। সমস্যার কারণ চিহ্নিত করতে হলে, মূল বিষয় হিসেবে দেখা যায়, বর্তমান সরকার কর্তৃক গত মেয়াদে সংবিধানের ১৬তম সংশোধনীর মাধ্যমে নির্বাচন–প্রক্রিয়ায় ব্যাপক রদবদল এবং নতুন পদ্ধতি অনুযায়ী ৫ জানুয়ারি ২০১৪ সালের জাতীয় সংসদ নির্বাচন। নির্বাচনের পূর্ব থেকে এ বিষয়ে সরকারবিরোধী জোটের আন্দোলন চলছিল। বিরোধী জোট নির্বাচন বর্জন করে এবং তা সত্ত্বেও নির্বাচন সম্পন্ন করা হয়। সরকারবিরোধীদের বক্তব্য, সে নির্বাচনে সিংহভাগ আসনে প্রতিদ্বন্দ্বী না থাকার ব্যবস্থা করা হয়। নির্বাচনী তফসিল ও ফলাফল ঘোষণা ছাড়া সেসব স্থানে বাস্তবে কোনো নির্বাচনী কর্মকাণ্ড ঘটতে দেখা যায়নি। বাকি কিছু আসনে যেখানে নির্বাচনী কর্মকাণ্ড হয়েছে বলা হচ্ছে, সেখানকার জনগণ ও প্রার্থীদের অধিকাংশের মতে, ভোটারের উপস্থিতি ছিল না বললেই চলে। তাদের অভিযোগ, সে নির্বাচনগুলোতে ব্যাপক কারচুপি হয়েছে ও প্রকৃত ভোটপ্রাপ্তির সংখ্যার ভিত্তিতে নয়, পূর্বনির্ধারিত ফলাফল অনুযায়ী ঘোষণা দেওয়া হয়েছে। তাদের মতে, ভবিষ্যতে সব নির্বাচনে একইভাবে সরকারি দল নির্বাচনী ফলাফল নিজের পক্ষে নেবে বলে আশঙ্কা থেকে যাচ্ছে। ফলে তাদের দাবি হচ্ছে, সংবিধানের নির্বাচনের পদ্ধতিসংক্রান্ত ওই সংশোধনী বাতিল করে আগের মতো তত্ত্বাবধায়ক সরকারের অধীনে অথবা আলাপ-আলোচনার ভিত্তিতে অন্য কোনো পদ্ধতি তৈরি করতে হবে। সে প্রক্রিয়ায় যথাশিগগির সম্ভব একটি মধ্যবর্তী জাতীয় নির্বাচন সম্পন্ন করে নতুনভাবে সংসদ ও সরকার গঠন করার উদ্যোগ নিতে হবে। এ দাবিগুলোর পরিপ্রেক্ষিতে সরকারপক্ষের দায়িত্বশীল নেতা-নেত্রীদের বক্তব্যে বোঝা যাচ্ছে যে সরকার এ ব্যাপারে কঠোর পথ অবলম্বন করেছে। বিরোধীপক্ষকে নির্মূল করে হলেও তারা সেভাবেই সমস্যা সমাধান করবে, আলাপ-আলোচনার মাধ্যমে নয়। ফলে কী ঘটছে তা আগেই বলা হয়েছে। অধিকন্তু, অর্থনীতিতে স্বল্পমেয়াদি ও দীর্ঘমেয়াদি নেতিবাচক প্রভাব পড়ছে। সরকারবিরোধী দলগুলোর জোট সাংগঠনিকভাবে যথেষ্ট শক্তিশালী ও তাদের জনসমর্থনও কম নয়। কেননা, যেকোনো জাতীয় নির্বাচনে ভোটপ্রাপ্তির সংখ্যায় তারা মোট ভোটের এক-তৃতীয়াংশের ওপরে ছিল। এ ধরনের একটি দলকে নিশ্চিহ্ন করা সম্ভব বলে মনে হয় না। আন্দোলন আপাতত যেকোনো প্রক্রিয়ায় যদিওবা দমন করা যায়, পরিস্থিতির স্বাভাবিকত্ব খুব বেশি দিন ধরে রাখা যাবে না বলে আশঙ্কা হয়। ফলে সরকারের তরফ থেকে বল প্রয়োগের মাধ্যমে দেশের আইনশৃঙ্খলা পরিস্থিতির উন্নয়ন ও দীর্ঘমেয়াদি স্থিতিশীলতা আশা করা যায় না। তা ছাড়া, এ ধরনের কার্যক্রম গণতান্ত্রিক সংস্কৃতির পরিপন্থী। প্রজাতন্ত্রের ক্ষমতার মালিক দেশের প্রতিটি জনগণ। তাদের একটি বৃহৎ অংশের মতামতকে সম্পূর্ণ অগ্রাহ্য করা বাঞ্ছনীয় নয়। সরকারের এবং সরকারদলীয় জোটের কাছে এখন সমস্যা সমাধানের একটিমাত্র পথই খোলা আছে, সেটি হলো বিরোধীপক্ষের সঙ্গে উপরিউক্ত বিষয়গুলো নিয়ে আলাপ-আলোচনা করা। একই সঙ্গে সুষ্ঠু রাজনৈতিক পরিবেশের সংস্কৃতি গড়ে তোলার স্বার্থে আরও কিছু রাজনৈতিক বিষয় আলাপ-আলোচনার মাধ্যমে মতৈক্যের ভিত্তিতে সুরাহার প্রচেষ্টা নেওয়া যেতে পারে। এ অবস্থায়, বিবদমান ওই জোট দুটির বাইরের অন্যান্য রাজনৈতিক দলকে নিয়ে একটি বৃহত্তর সংলাপের আয়োজন করা যেতে পারে। নির্বাচনসংক্রান্ত বিষয়সমূহ, যেমন: নির্বাচনপদ্ধতি নির্ধারণ, নির্বাচন কমিশন পুনর্গঠন, মধ্যবর্তী নির্বাচন এসব বিষয়ে মতৈক্যের ভিত্তিতে ব্যবস্থা গ্রহণ করা যেতে পারে। উপরিউক্ত নির্বাচনসংক্রান্ত বিষয়ের বাইরেও আরও কিছু বিষয় নিয়ে সংলাপ হতে পারে। যেমন সংবিধানের প্রয়োজনীয় সংশোধনীর মাধ্যমে প্রধানমন্ত্রীর একক কেন্দ্রীভূত ক্ষমতার ভারসাম্য সৃষ্টি এবং জবাবদিহির ব্যবস্থা রেখে সংবিধান সংশোধনের উদ্যোগ নেওয়া যেতে পারে। হরতাল-অবরোধের মতো রাজনৈতিক কর্মসূচিগুলো ভবিষ্যতে যাতে সহিংস না হয় সে বিষয়ে মতৈক্যের ভিত্তিতে কিছু নীতিমালা প্রণয়ন করা যেতে পারে। নির্বাচনের পরে বিরোধী দল কর্তৃক সংসদ বর্জনের যে রাজনৈতিক সংস্কৃতি গড়ে উঠেছে, সে বিষয়টিও মতৈক্যের ভিত্তিতে সুরাহা করা যেতে পারে। বর্ণিত বিষয় ছাড়াও সুষ্ঠু রাজনৈতিক সংস্কৃতি গড়ে তোলার স্বার্থে আরও যদি কোনো বিষয় থাকে, সেগুলো নিয়ে আলাপ-আলোচনা হতে পারে। অতীত ঘটনাবলির বাস্তবতা অনুযায়ী, বাংলাদেশের রাজনৈতিক দলগুলোর মধ্যে আলোচনার ভিত্তিতে মতৈক্যের সম্ভাবনা খুব একটা আশা করা যায় না। অনেকে ঠাট্টা করে বলে থাকেন, রাজনৈতিক দলগুলো আলাপ-আলোচনার ক্ষেত্রে ‘সালিস মানি কিন্তু তালগাছ আমার’ নীতিতে বিশ্বাসী। সে কারণে, যদি কোনো বিষয়ে মতৈক্য না হয় তখন পৃথক মতগুলোর ওপর গণভোট অনুষ্ঠিত করা যায়। এ ক্ষেত্রে জনগণ যে মত দেবেন তা সব পক্ষ মেনে নেবে, এ মতৈক্যটি শুধু প্রয়োজন হবে। আমাদের এ দেশের নাম ‘গণপ্রজাতন্ত্রী বাংলাদেশ’। এখানে জনগণ সব ক্ষমতার মালিক। ফলে জনগণের মতামতের ওপর সর্বোচ্চ গুরুত্ব দেওয়াটাই দলমত-নির্বিশেষে সবার জন্য যুক্তিসংগত ও বাধ্যতামূলক। এ বিষয়ে দ্বিমত করার অবকাশ দেখি না। গোলাম মোহাম্মদ কাদের: সাবেক মন্ত্রী, প্রেসিডিয়াম সদস্য, জাতীয় পার্টি।	0
জাতীয় সংলাপ ও জাতীয় সনদ বিশিষ্ট নাগরিকদের উদ্যোগে জাতীয় সংলাপের উদ্যোগকে স্বাগত জানাই। এই উদ্যোগ আরও একটি কারণে ধন্যবাদ পাওয়ার যোগ্য। কারণ, তাঁরা দেশে স্থায়ীভাবে শান্তিপূর্ণ রাজনৈতিক পরিবেশ বজায় রাখার জন্য সব দলের পালনীয় একটি ‘জাতীয় সনদ’ও রচনা করার উদ্যোগ নিয়েছেন। বড় দুই দল মিলে যে রাজনৈতিক অপসংস্কৃতির জন্ম দিয়েছে, তাতে এ ধরনের সহিংসতা বা সংঘাত আবার কখনো শুরু হবে না, তা নিশ্চিত বলা যায় না। কাজেই আমাদের রাজনৈতিক দলের ও সরকারের অবশ্যপালনীয় এমন কিছু শর্তে সব দলকে একমত হতে হবে। নাগরিক সমাজ উদ্যোগ নিলেও নির্বাচন কমিশনকেই এ ব্যাপারে আইনি ব্যবস্থা নিতে হবে। নইলে তা নব্বইয়ের তিন জোটের অঙ্গীকারের মতো হাওয়ায় মিলিয়ে যাবে। প্রথমত, বর্তমান সংকটের অবসান কীভাবে করা যায়, সে ব্যাপারে প্রধান রাজনৈতিক দলের মধ্যে মতৈক্য হতে হবে। সেটা এই মুহূর্তে খুবই জরুরি। নানা ভঙ্গিতে দেশে দূষিত ও রুগ্ণ রাজনীতি রয়েছে। প্রধান কয়েকটি দলই এর পৃষ্ঠপোষক। রুগ্ণ রাজনীতি বজায় থাকলে দেশে আবার এ ধরনের বা অন্য ধরনের সংকট তৈরি হতে পারে। ‘পেট্রলবোমা’ ও ‘বালুর ট্রাক’ দুটোই আমাদের অসুস্থ ও দূষিত রাজনীতির সৃষ্টি। কোনো এক পক্ষকে দায়ী করে সমস্যার সমাধান করা যাবে না। রাজনীতির অঙ্গন থেকে একই সঙ্গে পেট্রলবোমা ও বালুর ট্রাক, দুটোকেই বিদায় দিতে হবে। অনেকে বলতে পারেন, ‘বালুর ট্রাক তো মানুষ মারেনি বা কাউকে অসহনীয়ভাবে আঘাত করেনি, যা পেট্রলবোমা করেছে।’ খুবই লাগসই যুক্তি। কিন্তু পেট্রলবোমার রাজনীতি যে বালুর ট্রাক থেকে সৃষ্ট, এ কথা অস্বীকার করার কি উপায় আছে? এখানে আমরা বালুর ট্রাককে নিছক একটি ‘ট্রাক’ হিসেবে দেখছি না। ‘বালুর ট্রাক’ হলো প্রধান বিরোধী দলকে তার বক্তব্য বা প্রতিবাদ প্রকাশ করার পথে সরকারি প্রতিবন্ধকতার প্রতীক। বালুর ট্রাক দিয়ে বাধা সৃষ্টি করার সময় সরকার একবারও মনে করেনি যে অদৃশ্য শত শত বালুর ট্রাক দেশের সব হাইওয়েতে দিনের পর দিন (এক মাসেরও বেশি) যান চলাচলে বাধাগ্রস্ত করতে পারে। রুগ্ণ রাজনীতির প্রতিবাদ তো রুগ্ণ রাজনীতি দিয়েই হবে। দেশে এখন রাজনীতির নামে পেট্রলবোমার সহিংসতা চলছে, যার নিন্দা করার ভাষা আমাদের নেই। এর নাম রাজনীতি হতে পারে না। এটা রাজনৈতিক প্রতিবাদের কোনো কর্মসূচিও হতে পারে না। এসব সন্ত্রাসীকে আইনের মাধ্যমে কঠোর শাস্তি দেওয়া প্রয়োজন। ক্রসফায়ার নতুন সংকট ডেকে আনতে পারে। সরকার দাবি করেছে, ‘বিএনপি-জামায়াত জোট এই বর্বরতা চালাচ্ছে।’ বিএনপি দাবি করেছে, ‘সরকারের এজেন্টরা এই বোমাবাজি করে বিএনপির ওপর দায় চাপাচ্ছে।’ অন্তত ছয় মাস আগে প্রথম আলো পত্রিকায় এক কলামে আমি লিখেছিলাম, ‘বিএনপি শান্তিপূর্ণ আন্দোলন করতে চাইলেও সরকার তা হতে দেবে না। সরকারের এজেন্টরা আন্দোলনকে সহিংসতার দিকে নিয়ে যাবে। আর সহিংসতার অভিযোগে বিএনপির নেতাদের পাইকারিভাবে গ্রেপ্তারের সুযোগ পাবে।’ আজ আমরা কী দেখছি? অনেক সময় রাজনৈতিক ভবিষ্যদ্বাণী মিলে যায়। সব সময় মেলে না। বিএনপি এখানে সরকারের কৌশলের কাছে আবার হেরে গেছে। বিএনপির দাবি অনুযায়ী যদি সরকারের এজেন্টরা এই বোমাবাজি করেও থাকে, তবু জনগণের কাছে সরকার এটা বোঝাতে সফল হয়েছে যে এই বোমাবাজি বিএনপি-জামায়াতই করছে। জনগণ এ জন্য এখন বিএনপি-জামায়াতের ওপরই ক্ষুব্ধ। বিএনপি এই সরকারি প্রচারণার যে প্রতিবাদ করেছে, তা খুবই মৃদু। বোমাবাজির বিরুদ্ধে জোরালো প্রতিবাদ বিএনপি করতে ব্যর্থ হয়েছে। এ জন্য সামনে আরও অনেক দিন বিএনপিকে এর ফল ভোগ করতে হবে। অনেক নিরীহ সাধারণ মানুষের অভিশাপ থেকে বিএনপি রেহাই পাবে না। এসব সাধারণ মানুষ রাজনীতির কূটচাল বোঝে না। সারা দেশে বিএনপির একটি খারাপ ভাবমূর্তি তৈরি হয়েছে। বোমাবাজির নীলনকশা করে এখানেই সরকারের সাফল্য (বিএনপির দাবি যদি সত্য হয়)। জাতীয় সংলাপের ইস্যুতে আবার ফিরে আসি। অনেকে বলতে পারেন, ‘দেশের এই সংকট সমাধানের দায়িত্ব সরকারের। বিশিষ্ট নাগরিকদের এখানে করার কিছু নেই।’ আমরা মনে করি, এই ধারণা ঠিক নয়। কেন নয়, তার কয়েকটি কারণ দেখাতে চাই। ১. সরকার বিভিন্ন বাহিনীকে সর্বোচ্চ ক্ষমতা দিয়েও বোমাসন্ত্রাস, চোরাগোপ্তা হামলা বন্ধ করতে পারেনি। প্রতিদিন মানুষ মারা যাচ্ছে। বার্ন ইউনিটের আর্তনাদ আর সহ্য করা যাচ্ছে না। মানুষ চরম নিরাপত্তাহীনতায় ভুগছে। হরতাল ও অব্যাহত অবরোধে অর্থনৈতিক কর্মকাণ্ড স্থবির। আকাশযান ছাড়া অন্য সব আন্তজেলা যানবাহন প্রায় বন্ধ বা অনিয়মিত। দেশে একটা অস্বস্তিকর অবস্থা বিরাজ করছে। এভাবে দেশ চলতে পারে না। তাই দেশের স্বার্থে কাউকে না কাউকে উদ্যোগ নিতে হবে। ২. দেশে আজ যে পরিস্থিতি বিরাজ করছে, তার মূলে ৫ জানুয়ারির ‘প্রশ্নবিদ্ধ’ নির্বাচন। ৩. দেশটা শুধু আওয়ামী লীগ, বিএনপি ও কয়েকটি রাজনৈতিক দলের নয়। ১৬ কোটি মানুষের। বিশিষ্ট নাগরিকেরা সাধারণ মানুষের পক্ষ থেকে দেশের সংকটকালে যে উদ্যোগ নিয়েছেন, তা সফল হলে বিশিষ্ট নাগরিকেরা লাভবান হবেন না। দিনের শেষে একটি গ্রহণযোগ্য নির্বাচনই হবে। আর তাতে অংশ নেবেন রাজনৈতিক নেতারাই। বিশিষ্ট নাগরিকেরা নন। ৪. ২০১৪ সালের ৫ জানুয়ারির নির্বাচন ছিল প্রশ্নবিদ্ধ। ২০ শতাংশ ভোটারও তাতে অংশ নেননি। ১৫৪ জন বিনা প্রতিদ্বন্দ্বিতায় নির্বাচিত হয়েছিলেন। সংসদে একটি কৃত্রিম ও গৃহপালিত বিরোধী দল সাজানো হয়েছে। এর কোনোটাই গণতন্ত্রের সঙ্গে সংগতিপূর্ণ নয়। দেশে স্বাভাবিক রাজনৈতিক পরিবেশ ফিরিয়ে আনার জন্য একটি অংশগ্রহণমূলক গ্রহণযোগ্য নির্বাচন প্রয়োজন। ৫. দুটি বড় দলের ও দুই নেত্রীর জেদাজেদির জন্য আমাদের এই সম্ভাবনাময় দেশ, দেশের অর্থনীতি রসাতলে যেতে পারে না। ৬. দলের চেয়ে দেশ বড়। ৭. নির্বাচন পরিচালনা, নির্বাচনকালীন সরকার প্রশ্নেও একটা সমঝোতা হতে হবে। আর এই সমঝোতার জন্য প্রয়োজন হবে একটি তৃতীয় পক্ষ। এঁরা হবেন দেশের নেতৃস্থানীয় ও নিজ নিজ পেশায় যাঁদের ব্যক্তিগত অবদান অতুলনীয়। শুধু রাজনীতিবিদেরা মিলে এই সমঝোতা করতে পারবেন না। রাজনীতিতে দলের বাইরে সাধারণ মানুষ ও নির্বাচনে সাধারণ ভোটারদের স্বার্থ খুব গুরুত্বপূর্ণ। ৮. শুধু একটি গ্রহণযোগ্য নির্বাচন হলেই দেশে শান্তি ফিরে আসবে না। কারণ, রুগ্ণ ও দূষিত রাজনীতি আমাদের সরকারের প্রশাসনিক কাঠামো, জাতীয় সংসদ, বিভিন্ন সাংবিধানিক প্রতিষ্ঠান, বিচারব্যবস্থা ইত্যাদিকে অনেক দুর্বল করে দিয়েছে। দলীয়করণ ছাড়া বড় দুটি দল এখন সরকার পরিচালনার কথা চিন্তাই করতে পারে না। কাজেই নির্বাচনোত্তর দেশের পরিস্থিতির কথা চিন্তা করে রাজনৈতিক দলগুলোকে একটি ‘জাতীয় সনদে’ স্বাক্ষর করতে হবে। আমরা মনে করি, ‘জাতীয় সনদ’ গ্রহণযোগ্য নির্বাচনের মতোই গুরুত্বপূর্ণ। কারণ, সুস্থ নির্বাচনে জয়ী দলও সরকার পরিচালনার নামে দেশে জমিদারি রাজ কায়েম করতে পারে। এটা গণতান্ত্রিক দেশ। এখানে কেউ যাতে ভবিষ্যতে ‘নির্বাচিত স্বৈরাচার’ বা ‘পরিবারতন্ত্র’ বা ‘জমিদারি ব্যবস্থা’ চালু করতে না পারেন, সে জন্য জাতীয় সনদে ব্যবস্থা থাকতে হবে। তবে জাতীয় সনদ এখনো আমাদের কাছে পুরোপুরি স্পষ্ট নয়। যদিও ‘সুজন’ তাদের ফোরামের পক্ষ থেকে কিছু বক্তব্য প্রকাশ করেছে। বৃহত্তর নাগরিক সমাজের কয়েকজন প্রতিনিধি জাতীয় সনদের মুসাবিদা করেছেন। আমরা অনুরোধ করব, গণমাধ্যমে এর খসড়া প্রকাশ করা হোক, যাতে সাধারণ মানুষ খসড়া সনদ সম্পর্কে তাঁদের মতামত দিতে পারেন। এমনকি রাজনৈতিক দল, নেতা-কর্মীরাও তাঁদের মতামত দিতে পারেন। এসব কারণে বিশিষ্ট নাগরিকদের এই উদ্যোগ নেওয়া প্রয়োজন হয়ে পড়েছে। এখানে উল্লেখ করা যায়, গুরুত্বপূর্ণ অনেক রাষ্ট্র ও জাতিসংঘের পক্ষ থেকে আলাপ-আলোচনার মাধ্যমে বর্তমান সংকট নিরসনের জন্য সরকার ও রাজনৈতিক দলের প্রতি আহ্বান জানানো হয়েছে। কাজেই নাগরিকদের এই উদ্যোগ বিচ্ছিন্ন বিষয় নয়। বরং আরও আগেই এই উদ্যোগ নেওয়া উচিত ছিল। এই উদ্যোগ নির্দল নাগরিকদের উদ্যোগ। আমাদের ধারণা, রাজনীতিবিদ পরিচয়ে পরিচিত ব্যক্তিদের এই উদ্যোগে রাখা ঠিক হবে না। বরং এই কমিটি রাজনীতিবিদদের কথা শুনতে যাবে। এ রকম একটি উদ্যোগের প্রতি সরকার কী অবস্থান গ্রহণ করবে, আমরা জানি না। সরকারের নানা মন্ত্রী, এমনকি প্রধানমন্ত্রী ‘সংলাপ’ নিয়ে নানা নেতিবাচক মন্তব্য করেছেন। আশা করি সরকার পুরো পরিস্থিতির গুরুত্ব অনুধাবন করে বিশিষ্ট নাগরিকদের এই উদ্যোগকে স্বাগত জানাবে এবং সহায়তা করবে। ‘সন্ত্রাসী দলের’ সঙ্গে কথা বলতে সরকার রাজি না হতে পারে, কিন্তু ‘বিশিষ্ট নাগরিকদের’ সঙ্গে দেশের স্বার্থে কথা বলতে সরকার রাজি হবে, এটাই আশা করা যায়। বর্তমান পরিস্থিতিতে একটা কথা সবাইকে মনে রাখতে অনুরোধ করি। এই দেশটার মালিক দুটি দল নয়। কোনো নেতাও এই দেশের মালিক নন। দেশের মালিক জনগণ। রাজনৈতিক দলের নেতা–নেত্রীরা অস্থায়ী। নেতা পরিবর্তনশীল। কিন্তু দেশ ও জনগণ পরিবর্তনশীল নয়। বড় দুই দলের প্রতিহিংসা ও দুই নেত্রীর জেদাজেদির কাছে আমাদের দেশ জিম্মি হতে পারে না। বিশিষ্ট নাগরিকদের এই উদ্যোগ নিয়ে দেশব্যাপী ও মিডিয়ায় ব্যাপক আলোচনার ব্যবস্থা করে জনমত গঠন করা হোক। আশা করি জনমতের চাপেই সরকার একটা সমঝোতায় আসবে ও বিভিন্ন দল ‘জাতীয় সনদে’ স্বাক্ষর করবে। এই মুহূর্তে জনমত গঠন জরুরি। মুহাম্মদ জাহাঙ্গীর: মিডিয়া ও উন্নয়নকর্মী।	0
রাজধানীতে হরতালে যানজট! রাজধানীর হোটেল ইন্টারকন্টিনেন্টাল (সাবেক রূপসী বাংলা) ট্রাফিক সংকেত (সিগন্যাল) থেকে মিন্টো রোড ছাড়িয়ে অন্তত দেড় শ গাড়ির সারি। কাকরাইল ও বেইলী রোড প্রান্ত থেকে আসা এসব গাড়িকে স্থবির হয়ে থাকতে হলো লম্বা সময়। শাহবাগ-বাংলামোটরে বিপরীতমুখী গাড়িগুলো চলছে তো চলছেই। গতকাল মঙ্গলবার বিকেল প্রায় চারটায় এই ছিল শাহবাগে হরতালের চিত্র। একটি কাভার্ড ভ্যানের চালক আরেক চালককে জোরের সঙ্গে বললেন, ‘এটা কিরম হরতাল? হরতাল না অইলেও ত এই টাইমে এরোম জাম অয় না।’ বিরক্ত অপর চালকও সায় দিলেন। ভর্ৎসনার স্বরে বললেন, ‘এইভাবে আর কদ্দিন?’ কর্তব্যরত ট্রাফিক সার্জেন্ট, পুলিশ সিগন্যালের ওপর পুরোপুরি ভরসা না করে হাত উঁচিয়ে গাড়ি নিয়ন্ত্রণ করছিলেন। প্রায় ২৫ মিনিট পর ইন্টারকন্টিনেন্টালের দিক থেকে বাংলামোটরের দিকে আসার সিগন্যাল চালু হলো। গাড়িগুলো ধীর গতিতে চলতে চলতে খানিক পরেই থেমে গেল ফেয়ারলি হাউসের কাছে। বাংলামোটর থেকে সোনারগাঁও মোড়, ফার্মগেট, বিজয় সরণি চৌরাস্তার মোড় পুরোটাই যানবাহনে ভরা। গত ৬ জানুয়ারি থেকে টানা অবরোধ ছাড়াও গতকাল পর্যন্ত পাঁচ দফায় হরতাল দেওয়া হয়েছে। সরজমিন ঘুরে এবং পুলিশের ট্রাফিক বিভাগ ও সংশ্লিষ্ট ব্যক্তিদের সঙ্গে কথা বলে জানা যায়, শুরুর দিকের হরতালগুলোয় রাজধানীতে যানবাহন চলাচল তুলনামূলক কম ছিল। তবে এ মাসের তিন দফা হরতালে যাত্রীবাহী বাস, কাভার্ড ভ্যান, ব্যক্তিগত গাড়ির সংখ্যা বেড়ে যায়। বিশেষ করে ৩ ফেব্রুয়ারি থেকে টানা ৩৬ ঘণ্টার হরতালে এবং ৮ থেকে ১০ ফেব্রুয়ারি ৭২ ঘণ্টার হরতালে প্রায় স্বাভাবিক সময়ের মতো যানবাহন রাস্তায় নামে। গত সোমবার ও মঙ্গলবার রাজধানীর বিভিন্ন স্থান ঘুরে তুলনামূলক বেশি যানবাহন দেখা যায় মতিঝিল, গুলিস্তান, পুরানা পল্টন, তোপখানা রোড, শাহবাগ, এলিফ্যান্ট রোড, মগবাজার মোড়, বাংলামোটর, কারওয়ান বাজার, ফার্মগেট, বিজয় সরণি, আগারগাঁও, শ্যামলী, মিরপুর এলাকায়। সোমবার বেলা ১১টার দিকে মতিঝিল শাপলা চত্বরে রীতিমতো যানজট ছিল। তবে সেখানে রিকশার ভিড় ছিল বেশি। ভিআইপি সড়ক-গুলোতে রিকশা চলাচল নিষিদ্ধ হলেও সোনারগাঁও হোটেল এলাকা, বিজয় সরণিসহ কিছু এলাকায় তা চলছিল। বঙ্গবন্ধু এভিনিউয়ে গতকাল সকালে হরতাল-অবরোধের নামে মানুষ মারা ও সম্পদ ধ্বংস করার প্রতিবাদে মানববন্ধন করে সরকার-সমর্থক বিভিন্ন সংগঠন। এ জন্য রাজউক এভিনিউ থেকে গুলিস্তান, জিপিও এবং আশপাশের এলাকায় যানজট হয়। তবে বেলা তিনটার দিকেও গুলিস্তান পাতাল মার্কেটের কাছে যানবাহনের ভিড় দেখা যায়। হরতালে যানজট নিয়ে কথা হয় গত সোমবার দুপুরে ঢাকায় আসা ফেনীর রফিকুল ইসলামের সঙ্গে। বাবার চিকিৎসা উপলক্ষে ঢাকায় এসেছেন। বললেন, বাবা-মা ও বোনকে নিয়ে ওই দিন বেলা আড়াইটার দিকে তিনি বাস থেকে সায়েদাবাদে নামেন। আপাতত গন্তব্য মিরপুর শ্যাওড়াপাড়া। তাঁর ধারণা ছিল, হরতাল বলে রাস্তা ফাঁকা থাকবে। কিন্তু গন্তব্যে পৌঁছাতে সময় লাগে প্রায় আড়াই ঘণ্টা। গত দুই দিন সকাল থেকে রাত নয়টা পর্যন্ত যানবাহনের সবচেয়ে বেশি আধিক্য ছিল বিজয় সরণি মোড়, শেরেবাংলা নগর, বঙ্গবন্ধু আন্তর্জাতিক সম্মেলন কেন্দ্র, আগারগাঁও আইডিবি ভবন এলাকায়। এসব এলাকায় স্বাভাবিক সময়ের তুলনায় বাড়তি সময়জুড়ে ট্রাফিক সিগন্যালের চারপাশে প্রচুর গাড়ি থেমে থাকতে দেখা যায়। গতকাল শেষ হওয়া বাণিজ্য মেলার জন্যও যানজট হয় বলে গাড়ির মালিক ও চালকেরা মনে করছেন। চন্দ্রিমা উদ্যানের কাছে গতকাল বিকেল সাড়ে পাঁচটার দিকে গাড়িতে বসে ছিলেন শান্তিনগরের বাসিন্দা আবদুন নূর ও তাঁর পরিবার। গাড়ি আর কতক্ষণ থেমে থাকবে—এ নিয়ে বাবাকে বারবার প্রশ্ন করছিল ১২ বছরের বালক খুরশিদ। আবদুন নূর এ প্রতিবেদককে বলেন, হরতাল-অবরোধের জন্য এত দিন মেলায় আসা হয়নি। মেলা শেষ হয়ে যাচ্ছে এবং প্রচুর গাড়ি চলাচল করছে বলে তিনি গাড়ি বের করেছেন। কিন্তু এসে মনে হচ্ছে আরও আগেও আসা যেত। পুলিশের ট্রাফিক বিভাগের (পশ্চিম) উপকমিশনার ইমতিয়াজ আহমেদ গতকাল সন্ধ্যায় প্রথম আলোকে বলেন, ‘আমরা লক্ষ করছি, প্রচুর গাড়ি চলাচল করছে। সে জন্য স্বাভাবিক সময়ের মতোই ট্রাফিক বিভাগকে কর্মব্যস্ত থাকতে হচ্ছে।’ তিনি বলেন, সম্ভবত মালিকেরা যানবাহন রাস্তায় নামানোর বিষয়টি নিরাপদ বলে মনে করছেন।	0
‘দুঃখ’ হয়েই কি থাকবে ভবদহ! যশোরের ভবদহ অঞ্চলের জলাবদ্ধতা নিরসনে বিল কপালিয়ায় প্রস্তাবিত জোয়ারাধার (টিআরএম-টাইড্ল রিভার ম্যানেজমেন্ট) প্রকল্প অনিশ্চয়তার মুখে পড়েছে। পানি উন্নয়ন বোর্ডের (পাউবো) ব্যর্থতার পর সেনাবাহিনীর তত্ত্বাবধানে জোয়ারাধার প্রকল্প চালুর অনুমোদন দিয়েছিল মন্ত্রিসভা। সে অনুযায়ী কার্যাদেশও দেওয়া হয়। কিন্তু সেনাবাহিনীর পক্ষ থেকে বলা হয়েছে, পাউবোকে প্রকল্পের অনুকূল পরিবেশ সৃষ্টি করতে হবে। এ অবস্থায় প্রকল্পটি চালু নিয়ে দেখা দিয়েছে অনিশ্চয়তা। বিল কপালিয়ায় জোয়ারাধার চালু না হওয়ায় এবং এলাকার কোনো বিলে বর্তমানে জোয়ারাধার না থাকায় ভবদহ অঞ্চলের পানিনিষ্কাশনের একমাত্র মাধ্যম শ্রী, হরি, টেকা ও মুক্তেশ্বরী নদীতে জমছে জোয়ারের সঙ্গে আসা পলি। অভয়নগরের দত্তগাতী গ্রামের কৃষক আবদুল আজিজ বলেন, ‘মাত্র এক মাসে গাঙ তিন ফুট বুজে গেছে। এই অবস্থা চলতি থাকলি কোনোভাবেই গাঙ আর বাঁচপে না। বিলি পানি ঢুকলি তা আর বেরোচ্ছে না।’ উপজেলার কালিশাকুল গ্রামের গোবিন্দ মণ্ডল বলেন, এত দিন টিআরএম ছিল বলে নদী বেঁচে ছিল। এলাকায় জলাবদ্ধতা ছিল না। টিআরএম বন্ধ হয়ে যাওয়ায় নদী পলিতে ভরাট হয়ে যাচ্ছে। দুই-তিন মাসের মধ্যে টিআরএম না হলে গোটা এলাকা পানিতে তলিয়ে যাবে। পাউবো সূত্র জানায়, জোয়ারাধার চালু হোক, তা এলাকার কেউ কেউ চায় না। এ কারণে সেনাবাহিনীর তত্ত্বাবধানে বিল কপালিয়ায় জোয়ারাধার চালুর জন্য আবেদন জানায় পাউবো। ওই আবেদনের পরিপ্রেক্ষিতে গত বছরের ১২ মে মন্ত্রিসভার নিয়মিত বৈঠকে বিষয়টির অনুমোদন দেওয়া হয়। এরপর ১৫ মে সেনাবাহিনী পরিচালিত প্রতিষ্ঠান বাংলাদেশ ডিজেল প্লান্ট লিমিটেডকে (বিডিপিএল) জোয়ারাধার নির্মাণের কার্যাদেশ দেয় পাউবো। ২২ নভেম্বর চিঠি দিয়ে পাউবোকে প্রকল্প এলাকায় কাজের উপযুক্ত পরিবেশ সৃষ্টির অনুরোধ জানায় বিডিপিএল। মূলত তখনই জোয়ারাধার চালুর কার্যক্রম বন্ধ হয়ে যায়। পাউবো যশোরের নির্বাহী পরিচালক অখিল কুমার বিশ্বাস বলেন, ‘বিডিপিএল প্রকল্পের অনুকূল পরিবেশ সৃষ্টি করতে আমাদের চিঠি দিয়েছে। এ অবস্থায় জোয়ারাধার চালুর ব্যাপারে কোনো আশার আলো দেখতে পাচ্ছি না। বারবার সরেজমিনে ছুটে যাচ্ছি, কিন্তু কিছুই করতে পারছি না।’ জোয়ারাধার কী: মূল নদীসংলগ্ন যেকোনো একটি নির্বাচিত বিলের তিন দিকে পেরিফেরিয়াল বাঁধ নির্মাণ করে অবশিষ্ট দিকের একটি অংশ উন্মুক্ত করে বিলে জোয়ারভাটা চালু করা হয়। এটাই জোয়ারাধার নামে পরিচিত। জোয়ারাধার চলাকালে ওই বিলে কোনো ফসল হয় না। কিন্তু অন্য বিলগুলোতে জলাবদ্ধতা থাকে না, নদী নাব্যও হয়। ফলে সেসব বিলে ফসল হয়। বিল খুকশিয়ায় জোয়ারাধার বন্ধ: ২০০৬ সালে কেশবপুর উপজেলার বিল খুকশিয়ায় তিন বছর মেয়াদি জোয়ারাধার চালু করা হয়। ২০০৮ সালে প্রকল্পটি শেষ হওয়ার কথা থাকলেও তা অব্যাহত থাকে। এ সময় বিলে কোনো ফসল হয়নি। বিলে জমি রয়েছে পাঁচ হাজারের বেশি কৃষকের। কিন্তু ক্ষতিপূরণের আওতায় আনা হয় মাত্র এক হাজার কৃষককে। এঁদের অর্ধেকও ক্ষতিপূরণ পাননি। পরে ক্ষতিগ্রস্ত কৃষকেরা স্বেচ্ছাশ্রমের ভিত্তিতে কাজ করে ২০১৩ সালের জানুয়ারি মাসে গোরসয়ালে হরি নদের সঙ্গে বিল খুকশিয়ার কাটিং পয়েন্ট বেঁধে দেন। বন্ধ হয়ে যায় জোয়ারাধার। চালু হয়নি বিল কপালিয়ার জোয়ারাধার: বিল খুকশিয়ার পর দ্বিতীয় বিল হিসেবে অভয়নগর ও মনিরামপুর উপজেলায় অবস্থিত বিল কপালিয়ায় জোয়ারাধার চালুর চেষ্টা চালায় পাউবো। সিদ্ধান্ত হয় অগ্রিম ক্ষতিপূরণ দেওয়ার। টাকাও বরাদ্দ হয়। কিন্তু বিলের বেশির ভাগ কৃষক ক্ষতিপূরণের জন্য আবেদন করেননি। জোয়ারাধারের পক্ষে-বিপক্ষে অবস্থান: বিল কপালিয়ায় জোয়ারাধার বাতিলের দাবিতে আন্দোলন করছে ভবদহ জলাবদ্ধতা নিরসন সংগ্রাম কমিটি নামের একটি সংগঠন। ওই কমিটির আহ্বায়ক সিরাজুল ইসলাম বলেন, ‘নদীর নাব্যতা থেকে বিল কপালিয়া উঁচু। জোয়ারের পানি বিলে উঠবে না। তা ছাড়া বিলে বারোয়ারি ফসল ধান, মাছ ও সবজির চাষ হচ্ছে। সুতরাং এই বিলে আমরা টিআরএম চাই না। যে বিলে ফসল হয় না, ওই বিলে টিআরএম হোক।’ কিন্তু ভবদহ পানিনিষ্কাশন সংগ্রাম কমিটির উপদেষ্টা ইকবাল কবির জাহিদ বলেন, ভবদহ এলাকার জলাবদ্ধতা দূর করতে টিআরএমের কোনো বিকল্প নেই। বিল কপালিয়ায় কৃষকদের ক্ষতিপূরণ দেওয়ার ক্ষেত্রে টালবাহানা করছে সরকার, প্রশাসন ও পাউবো। আর এই সুযোগ কাজে লাগাচ্ছেন কতিপয় ঘেরমালিক এবং অর্পিত ও খাসজমির দখলদারেরা। তাঁরা কৃষকদের টিআরএমের বিরুদ্ধে উসকে দিচ্ছেন। কর্মকর্তারা যা বললেন: ‘ভবদহ ও তৎসংলগ্ন বিল এলাকায় জলাবদ্ধতা দূরীকরণ প্রকল্প’-এর পরিচালক হলেন পাউবো খুলনার তত্ত্বাবধায়ক প্রকৌশলী (যশোর পরিচালন ও রক্ষণাবেক্ষণ সার্কেল) জুলফিকার আলী হাওলাদার। তিনি বলেন, ‘বিল কপালিয়ায় জোয়ারাধার চালু হবে কি না, তা আমি জানি না। এ ব্যাপারে কোনো অগ্রগতি নেই। বিষয়টি ঊর্ধ্বতন কর্তৃপক্ষকে জানিয়েছি।’ জুলফিকার আলী বলেন, আগামী ৩০ জুন প্রকল্পের মেয়াদ শেষ হবে। প্রকল্পের মেয়াদ এক বছর বাড়ানোর জন্য মন্ত্রণালয়ে প্রস্তাবনা পাঠানো হয়েছে।	0
2015-02-13 যান চলাচল প্রায় স্বাভাবিক, তাড়া করছে বোমাতঙ্ক হরতাল-অবরোধ চলছে। কিন্তু রাজধানীর রাজপথে বেরোলে তা মনেই হয় না। যানবাহন চলাচল প্রায় স্বাভাবিক, দোকানপাট খোলা, অফিস-আদালতে আসা-যাওয়া চলছে প্রায় আগের মতোই। তবে কখন, কার মাথায় বোমা-ককটেল পড়বে, সেই আতঙ্ক নগরবাসীকে সারাক্ষণ তাড়িয়ে বেড়ায়। টানা অবরোধের ৩৮তম দিনে গতকাল এই ছিল ঢাকার চিত্র। অবশ্য ঢাকার বাইরের চিত্র কিছুটা ভিন্ন। জেলাগুলোর সঙ্গে বিভাগীয় শহরের সড়ক যোগাযোগ পুরোপুরি স্বাভাবিক না হলেও যান চলাচল ক্রমশ বাড়ছে। জেলা ও উপজেলা শহরের ভেতরে জীবনযাত্রা অনেকটাই স্বাভাবিক। তবে দূরপাল্লার বাস চলছে কম, স্বাভাবিক সময়ের এক-তৃতীয়াংশ। বর্তমান সহিংস রাজনৈতিক পরিস্থিতিতে কীভাবে চলছেন নগরবাসী, গতকাল বৃহস্পতিবার তা সরেজমিন দেখেছেন প্রথম আলোর চারজন প্রতিবেদক। কথা বলেছেন বিভিন্ন স্তরের মানুষের সঙ্গে। তাঁদেরই একজন সানিউজ্জামান চৌধুরী। মিরপুর আনসার ক্যাম্পের বাসা থেকে প্রতিদিন মতিঝিলের কর্মস্থলে যেতে হয় তাঁকে। সকালে বাসের অপেক্ষায় দাঁড়িয়ে ছিলেন। সামনে গিয়ে সাংবাদিক পরিচয় দিয়ে প্রশ্ন করতেই বললেন, ‘দিনের বেলা ভয় কম লাগে। কিন্তু সন্ধ্যার পরে যখন আসি, বুক কাঁপে।’ সানিউজ্জামানের মতো এই নগরের আর সবাই প্রতিদিন যাতায়াত করছেন অস্বস্তি ও আতঙ্ক নিয়ে। হরতালে গণপরিবহন চলাচল স্বাভাবিক থাকলেও যাঁরা জীবিকার তাগিদে ঘর থেকে বের হয়েছেন প্রতিনিয়ত, তাঁদের তাড়া করছে পেট্রলবোমা ও ককটেল বিস্ফোরণের শঙ্কা। গতকাল সকাল নয়টার দিকে টেকনিক্যাল, কল্যাণপুর ও শ্যামলী এলাকায় অফিসগামী যাত্রীদের গাড়ির জন্য অপেক্ষা করতে দেখা যায়। সড়কে গণপরিবহনের সংখ্যা স্বাভাবিক থাকলেও ব্যক্তিগত গাড়ির সংখ্যা ছিল তুলনামূলক কম। বাসগুলোর জানালার কাচ যতটা সম্ভব বন্ধ রাখা হচ্ছে বোমা-ককটেলের ভয়ে। কিন্তু শহরে চলাচলকারী অসংখ্য বাস-টেম্পোর জানালা নেই, সেসব বাসের যাত্রীরা চলছেন জীবনের ঝুঁকি নিয়ে। স্বাভাবিক সময়ে প্রধান প্রধান সড়কে রিকশা চলা নিষেধ, এখন চলছে হরতাল বলে। মিরপুর থেকে ফার্মগেট, কারওয়ান বাজারে যেতে-আসতেও রিকশা ভাড়া করছেন অনেকে। রিকশাচালক ইব্রাহিম মিয়া বললেন, ‘মামা, হরতালে মেইন রোডে তো টানি। কিন্তু মনের ভেতর ডর লাগে। কিছু টাকা বেশি পামু, তাই সাহস কইরা চালাই।’ একই চিত্র রাজধানীর পুরান ঢাকার পাটুয়াটলী, চকবাজার, বাদামতলী, ইসলামপুর, সদরঘাট ও শ্যামবাজার এলাকায়ও। তবে এসব এলাকার বেশির ভাগ দোকানপাট খোলা থাকলেও ক্রেতা না থাকায় ব্যবসা-বাণিজ্যে চলছে মন্দা। রাত নয়টার পর দূরপাল্লার বাস যোগাযোগ বন্ধ থাকায় কয়েক দিন ধরে লঞ্চে দেশের দক্ষিণাঞ্চলের যাত্রীর সংখ্যা কিছুটা বেড়েছে। রাত নয়টার পর দূরপাল্লার বাস বন্ধ থাকায় সদরঘাটে যাত্রীর সংখ্যা কিছুটা বেড়েছে। কাল দুপুরে সদরঘাট টার্মিনালে ৩০-৪০টি লঞ্চ ছিল। এসব লঞ্চ সন্ধ্যা ও রাতে ছেড়ে যাওয়ার কথা। যাত্রী যদিও কম। ঘাটের আশপাশে দেখা যায়, দোকানপাট কিছু খোলা, কিছু বন্ধ। বাংলাদেশ অভ্যন্তরীণ নৌ পরিবহন কর্তৃপক্ষের (বিআইডব্লিউটিএ) ঢাকা নদীবন্দরের ট্রাফিক বিভাগের যুগ্ম পরিচালক মো. জয়নাল আবেদিন প্রথম আলোকে বলেন, স্বাভাবিক সময়ের মতোই দেশের দক্ষিণাঞ্চলে লঞ্চ চলছে। যাত্রীর সংখ্যা কিছুটা কম। ঢাকার বাইরে যাওয়া-আসা: বেলা দেড়টার দিকে একজন প্রতিবেদকের মিরপুর রোড ধরে যানবাহনের জটলা ঠেলে কারওয়ান বাজার থেকে গাবতলী পৌঁছাতে লেগে গেল এক ঘণ্টা। শ্যামলী থেকে শুরু হওয়া বাস কাউন্টারগুলো প্রায় ফাঁকা। কল্যাণপুর পেরিয়ে গাবতলী বাসস্ট্যান্ডের দিকে যেতে যেতে যানজটের মাত্রা কমতে থাকল। এলোপাতাড়ি কয়েকটি বাস দাঁড়িয়ে, ভেতরে গুটি কয়েক যাত্রী। হেলপাররা শূন্যে হাত তুলে ডাকছেন ‘এই সাতক্ষীরা-খুলনা-মাগুরা’। এ কে ট্রাভেলস পরিবহনের হেলপার মজিদ আলী বলেন, ‘ভাই, আইজ যাত্রী একটু বেশি। তা-ও অবরোধের আগের তুলনায় ২০ পার্সেন্টের বেশি হবি নানে।’ গাবতলী থেকে মাজার রোড হয়ে মিরপুর ১ নম্বর গোলচত্বরের দিকে যেতে আবারও সেই চিরচেনা যানজটের মুখোমুখি হতে হলো। মিরপুর ১০ নম্বর গোলচত্বরে আধঘণ্টার যানজট কাটিয়ে মিরপুর ১৩ ও ১৪ নম্বর হয়ে সেনানিবাসের ভেতরের সড়ক ধরে মহাখালী আন্তজেলা বাস টার্মিনালে পৌঁছাতে লেগে গেল দেড় ঘণ্টা। সড়কের প্রতিটি মোড়েই সারি সারি গাড়ি। কিন্তু টার্মিনাল থেকে শহর ছেড়ে যাওয়া গাড়ি রাখার স্থানগুলো প্রায় ফাঁকা পড়ে থাকতে দেখা গেল। তবে রাজধানীর প্রবেশপথ ও মহাসড়কগুলোতে গিয়ে হরতালের প্রভাব চোখে পড়ল। বাংলাদেশ সড়ক পরিবহন মালিক সমিতির হিসাব অনুযায়ী, ঢাকা থেকে ছেড়ে যাওয়া এবং ঢাকার দিকে আসা যানবাহনের সংখ্যা স্বাভাবিকের চেয়ে ৫০ থেকে ৬০ শতাংশ কমে গেছে। আর দূরপাল্লার বাসের সংখ্যা কমেছে প্রায় ৭০ শতাংশ। অতি জরুরি পণ্য এবং প্রয়োজন ছাড়া রাজধানী থেকে কোনো পরিবহন ছাড়ছে না বা আসছে না। সংগঠনটির মহাসচিব খন্দকার এনায়েত উল্লাহ প্রথম আলোকে বলেন, এ পর্যন্ত অবরোধে ৬৭৪টি পরিবহন পেট্রলবোমা ও অবরোধকারীদের আক্রমণে ক্ষতিগ্রস্ত হয়েছে। ট্রাক ও কাভার্ড ভ্যান স্বাভাবিক সময়ের চেয়ে ২০ থেকে ৩০ শতাংশ এবং বাস ৪০ থেকে ৫০ শতাংশ কম চলছে। ঢাকায় প্রতিদিন গড়ে ১০ হাজার যানবাহন চলত উল্লেখ করে এনায়েত উল্লাহ বলেন, এখন ৩০ শতাংশ চলছে। যান চলাচল স্বাভাবিক করতে সরকার গত ২৯ জানুয়ারি মহাসড়কে ১০ হাজার আনসার নামানোর যে প্রতিশ্রুতি দিয়েছিল, তা দ্রুত বাস্তবায়নের দাবি জানান তিনি। বাংলাদেশ সড়ক পরিবহন মালিক সমিতি সূত্রে জানা গেছে, সারা দেশে প্রতিদিন গড়ে ৭০ হাজার বাস চলাচল করে। সপ্তাহ খানেক আগে আইনশৃঙ্খলা রক্ষাকারী বাহিনীর সহায়তায় নাশকতা বেশি হয়, এমন ৯৯৩টি এলাকা চিহ্নিত করা হয়েছিল। যার মধ্যে বেশির ভাগই ছিল উত্তরাঞ্চলের গাইবান্ধা, ঠাকুরগাঁও, জয়পুরহাট ও বগুড়ায়। গত এক সপ্তাহে নোয়াখালী, ফেনী ও লক্ষ্মীপুরের নতুন কয়েকটি এলাকায় নাশকতা বেড়ে গেছে। এত দিন উত্তরাঞ্চলের গাড়ি চলাচল কম ছিল। সম্প্রতি বঙ্গবন্ধু সেতুতে নিরাপত্তা জোরদার করায় যান চলাচল বেড়েছে। সেতু কর্তৃপক্ষ সূত্রে জানা গেছে, বঙ্গবন্ধু সেতু দিয়ে স্বাভাবিক সময়ে প্রতিদিন গড়ে ১২ হাজার যান চলে। এখন তা কমে সাড়ে ৭ হাজারে নেমে এসেছে। গত এক সপ্তাহে চলাচল কিছুটা বেড়ে গড়ে সাড়ে ৮ থেকে ৯ হাজার হয়েছে। ট্রাক চলাচলও স্বাভাবিকের চেয়ে ৩০-৪০ শতাংশ কমেছে। বাংলাদেশ ট্রাক-কাভার্ড ভ্যান মালিক সমিতি এই তথ্য উল্লেখ করে বলেছে, অবরোধ শুরুর পর এ পর্যন্ত সন্ত্রাসী হামলায় প্রায় ৩০০ ট্রাক ও কাভার্ড ভ্যান ক্ষতিগ্রস্ত হয়েছে। সমিতির সাধারণ সম্পাদক রুস্তম আলী প্রথম আলোকে বলেন, ট্রাকমালিকেরা পণ্য পরিবহন করতে চাইলেও অনেক শিল্প ও বাণিজ্যিক প্রতিষ্ঠান তাদের পণ্য পরিবহন করতে রাজি হচ্ছে না।	0
সরকারের সঙ্গে সমন্বয়ের দায়িত্বে তারানকো বাংলাদেশে চলমান সহিংসতা ও প্রাণহানির ঘটনায় গভীরভাবে উদ্বিগ্ন জাতিসংঘ। স্থিতিশীলতা প্রতিষ্ঠার লক্ষ্যে বাংলাদেশ সরকারের সঙ্গে সমন্বয়ের জন্য জাতিসংঘের রাজনীতিবিষয়ক (সাবেক) সহকারী মহাসচিব অস্কার ফার্নান্দেজ তারানকোকে দায়িত্ব দেওয়া হয়েছে। জাতিসংঘ মহাসচিবের মুখপাত্র স্টিফেন ডুজারিচ যুক্তরাষ্ট্রের নিউইয়র্কে নিয়মিত ব্রিফিংয়ে এক প্রশ্নের উত্তরে এ তথ্য জানান। নিউইয়র্কের স্থানীয় সময় বুধবার দুপুরে এ ব্রিফিং অনুষ্ঠিত হয়। নিউ ইয়র্ক থেকে প্রথম আলোর বিশেষ প্রতিনিধি হাসান ফেরদৌস জানান, গতকাল বৃহস্পতিবারও স্টিফেন ডুজারিচের নিয়মিত ব্রিফিংয়ে বাংলাদেশ প্রসঙ্গ আসে। সেখানে তারানকোর দায়িত্বের বিষয়টি পুনরায় উল্লেখ করে তিনি বলেন, সংকটের শান্তিপূর্ণ সমাধানের জন্য বাংলাদেশের নেতাদের সঙ্গে সমন্বয়ের দায়িত্ব দেওয়া হয়েছে তারানকোকে। তিনি আরও বলেন, বুধবার ওয়াশিংটনে তারানকোর সঙ্গে বৈঠক করেন দক্ষিণ ও মধ্য এশিয়াবিষয়ক মার্কিন সহকারী পররাষ্ট্রমন্ত্রী নিশা দেশাই বিসওয়াল। সেখানে অন্যান্য বিষয়ের মধ্যে বাংলাদেশ পরিস্থিতি নিয়েও আলোচনা হয়েছে। জাতিসংঘ মহাসচিবও বাংলাদেশের পরিস্থিতি নিয়ে প্রধানমন্ত্রী শেখ হাসিনা ও সাবেক প্রধানমন্ত্রী খালেদা জিয়ার সঙ্গে যোগাযোগ রাখছেন। জাতিসংঘ মহাসচিব প্রধানমন্ত্রীকে কোনো চিঠি দিয়েছেন কি না, তা গতকাল রাতে জানতে চাইলে মহাসচিবের দপ্তরের উপ-মুখপাত্র এরি কানেকো যুক্তরাষ্ট্রে প্রথম আলোর বিশেষ প্রতিনিধিকে ই-মেইলে এ তথ্য জানান। ঢাকা ও নিউইয়র্কের কূটনৈতিক সূত্রগুলো প্রথম আলোকে জানিয়েছে, তারানকো ২০১৪ সালের সেপ্টেম্বর থেকে জাতিসংঘের শান্তিরক্ষা কার্যক্রমসংক্রান্ত দপ্তরের দায়িত্বে রয়েছেন। এর আগে তিনি সংস্থাটির রাজনীতিবিষয়ক দপ্তরের সহকারী মহাসচিব থাকাকালে বাংলাদেশ পরিস্থিতি দেখভালের দায়িত্বে ছিলেন। পরে দপ্তর পরিবর্তন হলেও জাতিসংঘ মহাসচিবের বিশেষ নির্দেশনায় তিনি এখনো বাংলাদেশ বিষয়ে ঢাকা ও নিউইয়র্কের মধ্যে সমন্বয়ের কাজ করছেন। বুধবারের ব্রিফিংয়ে জাতিসংঘ মহাসচিবের মুখপাত্রের কাছে জানতে চাওয়া হয়েছিল, বাংলাদেশের চলমান সহিংসতার প্রেক্ষাপটে শুধু উদ্বেগ জানিয়ে বিবৃতি দেওয়াই কি জাতিসংঘের জন্য যথেষ্ট? নাকি বাংলাদেশে গণতন্ত্র পুনরুদ্ধার এবং অবাধ, সুষ্ঠু ও বিশ্বাসযোগ্য নির্বাচনের স্বার্থে জাতিসংঘের বেশি কিছু করা উচিত? জাতিসংঘ মহাসচিবের মুখপাত্র বলেন, তারানকোকে বাংলাদেশ সরকারের সঙ্গে সমন্বয়ের জন্য দায়িত্ব দিয়েছেন জাতিসংঘের মহাসচিব। তিনি (তারানকো) সেই কাজটি করছেন। বাংলাদেশের স্থিতিশীলতা ও ইতিবাচক উন্নয়নের ব্যাপারে জাতিসংঘ মহাসচিব ব্যক্তিগতভাবে অঙ্গীকারবদ্ধ। বিভিন্ন ক্ষেত্রে জাতিসংঘের গুরুত্বপূর্ণ অংশীদারও বাংলাদেশ। স্টিফেন ডুজারিচ বলেন, ‘এখানে যে বিষয়টি বেশ কয়েকবার গুরুত্ব দিয়ে বলেছি, গত বছরের শুরু থেকেই বাংলাদেশের সহিংসতা এবং এর কারণে লোকজনের প্রাণহানিতে আমরা গভীরভাবে উদ্বিগ্ন।’ এর আগে ৭ ফেব্রুয়ারি নিয়মিত ব্রিফিংয়েও বাংলাদেশের চলমান রাজনৈতিক সহিংসতায় উদ্বেগ প্রকাশ করে জাতিসংঘ। ব্রিফিংয়ে বলা হয়, প্রধান দুই দলের নেতাদের সঙ্গে তারা যোগাযোগ অব্যাহত রাখবে। দুই দল যাতে তাদের মতপার্থক্যের অবসান ঘটাতে পারে, সে চেষ্টা করবে জাতিসংঘ। নির্বাচন নিয়ে আওয়ামী লীগ ও বিএনপির মতপার্থক্য দূর করতে জাতিসংঘ মহাসচিব বান কি মুনের দূত হিসেবে তারানকো ২০১২ ও ২০১৩ সালে তিন দফায় ঢাকায় আসেন। ২০১৩ সালের ৬ ডিসেম্বর তিনি ছয় দিনের জন্য বাংলাদেশ সফর করেন। ওই সফরের সময় তিনি দুই দলকে আলোচনার টেবিলে বসালেও তাদের মতপার্থক্য দূর করতে পারেননি। তাই দুই দলকে দুই দফায় টেবিলে বসানোর ‘সাফল্য’ নিয়েই ঢাকা ছাড়েন তারানকো।	0
কর্মসূচির ধরন পাল্টাচ্ছে বিএনপি, কাল বিক্ষোভ চলমান অবরোধ-হরতালে শৈথিল্য দেখা দেওয়ায় আন্দোলন কর্মসূচির ধরন পাল্টাচ্ছে বিএনপি। এর অংশ হিসেবে কাল শনিবার সারা দেশে বিক্ষোভ মিছিলের কর্মসূচি দেওয়া হয়েছে। আন্দোলনের গতি বাড়াতে এ কর্মসূচি দেওয়া হয়েছে বলে বিএনপি ও ২০-দলীয় জোটের দায়িত্বশীল সূত্রগুলো জানিয়েছে। বিএনপির চেয়ারপারসন খালেদা জিয়া গত বুধবার বার্তা সংস্থা এএফপিকে দেওয়া সাক্ষাৎকারে বলেছেন, চলমান সংকট থেকে উত্তরণের একমাত্র পথ হলো সবার অংশগ্রহণে একটি অর্থপূর্ণ নির্বাচন। যত দ্রুত এই নির্বাচন করা সম্ভব হবে, ততই সবার জন্য মঙ্গল হবে। নির্বাচন যত দেরি হবে, চলমান সংকট ততই জটিল হবে। এই সাক্ষাৎকারে বিএনপির চেয়ারপারসন নিরপেক্ষ সরকারের অধীনে নির্বাচন আয়োজনের পথ উন্মুক্ত করে দিতে সরকারের পদত্যাগের দাবি পুনর্ব্যক্ত করেন। তবে তিনি এ-ও বলেন, এ বিষয়ে আলোচনা ও সমঝোতার সুযোগ রয়েছে। এ জন্য সরকারের প্রতি আন্তর্জাতিক সম্প্রদায়ের আরও শক্তিশালী ও কার্যকর চাপ প্রয়োগ করা এবং আবারও জাতিসংঘের উদ্যোগ নেওয়া উচিত বলে মনে করেন তিনি। বিএনপিদলীয় একাধিক সূত্র জানায়, রাজধানী ঢাকাসহ সারা দেশের জেলা, উপজেলা ও মহানগরের সব ওয়ার্ডে শনিবার শান্তিপূর্ণভাবে মিছিল করার জন্য নেতা-কর্মীদের নির্দেশনা দেওয়া হয়েছে। মিছিলে বাধা দিলে রোববার থেকে আবারও সারা দেশে ৭২ ঘণ্টার হরতাল ঘোষণা করা হতে পারে। শনিবারের বিক্ষোভ কর্মসূচি ঘোষণা করে গতকাল গণমাধ্যমে পাঠানো বিবৃতিতে বিএনপির যুগ্ম মহাসচিব সালাহ উদ্দিন আহমদ বলেছেন, দাবি মানা না হলে রোববার থেকে চলমান অবরোধের সঙ্গে ‘সর্বাত্মক’ হরতালসহ আরও কঠোর কর্মসূচি ঘোষণা করা হবে। বিএনপি ও জোটের একাধিক নেতা জানান, ৩৮ দিনের টানা অবরোধের পাশাপাশি একের পর এক হরতাল সত্ত্বেও আন্দোলনে শিথিলতা ও একঘেয়ে ভাব দেখা দিয়েছে। বিশেষ করে রাজধানীতে জনজীবন প্রায় স্বাভাবিক এবং অনেক জেলা শহরেও হরতালের প্রভাব কাটতে শুরু করেছে। এই অবস্থায় অবরোধ অব্যাহত রেখে হরতালের বিকল্প মাঠের কর্মসূচি গ্রহণের পরামর্শ আসে। জোটের নীতিনির্ধারকেরা মনে করছেন, অবরোধ-হরতালে দেশের বিভিন্ন স্থানে সহিংসতা ও পেট্রলবোমা হামলায় নিরীহ মানুষের প্রাণহানি নতুন সংসদ নির্বাচনের ন্যায্য দাবির আন্দোলনকে মারাত্মকভাবে ক্ষতিগ্রস্ত করেছে। সরকার ও সরকার-সমর্থক সংবাদমাধ্যমগুলো সহিংসতার পুরো দায়ভার বিএনপি ও জামায়াতের ওপর চাপিয়েছে। এই অবস্থায় আন্দোলনকে রাজনৈতিক রূপ দিয়ে আবার মাঠে ফেরাতে বিক্ষোভ মিছিলের কর্মসূচি দেওয়া হয়েছে। খালেদার কার্যালয়ে খাবার যায়নি: বিএনপির চেয়ারপারসনের গুলশান কার্যালয়ে গতকালও খাবার যায়নি। কার্যালয়ে অবস্থানরত তাঁর কর্মকর্তা ও নিরাপত্তারক্ষীরা শুকনো খাবার খেয়ে দিন কাটিয়েছেন। কার্যালয়ে অবস্থানরত বিএনপির চেয়ারপারসনের প্রেস উইংয়ের সদস্য শামসুদ্দিন দিদার প্রথম আলোকে বলেন, বুধবার রাতে খাবার নিতে বাধা দেওয়ার ঘটনা শুনে খালেদা জিয়া তাঁর কার্যালয়ে অবস্থানরত ব্যক্তিদের খোঁজখবর নিয়েছেন। তিনি নিজে সবাইকে খোরমা-খেজুর ও মুড়ি দিয়েছেন। সংশ্লিষ্ট সূত্র জানায়, বুধবার রাত আটটায় ওই কার্যালয়ে অবস্থানরত ব্যক্তিদের জন্য খাবার এলেও পুলিশ খাবারের ভ্যানটি ফেরত পাঠিয়ে দেয় বলে অভিযোগ পাওয়া গেছে। এরপর গতকাল সকালের নাশতা, দুপুর ও রাতের খাবারও ভেতরে নিতে দেওয়া হয়নি। তবে পুলিশ খাবার পাঠিয়ে দেওয়ার অভিযোগ অস্বীকার করেছে। দলীয় সূত্র জানায়, পুলিশ খাবার নিতে বাধা দেওয়ার পর গতকাল কার্যালয়ের ভেতরেই সাদামাটা রান্নার ব্যবস্থা করা হয়। এ ছাড়া কার্যালয়ে গতকাল বিকেলে আরাফাত রহমান কোকোর রুহের মাগফিরাত কামনা করে দোয়ার পর তবারক দেওয়া হয়। অনেকে সেটা খেয়েছেন। বিএনপির চেয়ারপারসনের প্রেস সচিব মারুফ কামাল খান বলেন, ‘শুকনো খাবার, ফলমূল, জুস ইত্যাদি খেয়ে এ পর্যন্ত আছি। এই কার্যালয়ে যাঁরা আছেন, তাঁরাও একইভাবে শুকনো খাবার খেয়ে আছেন।’ সালাহ উদ্দিন আহমদ গতকাল বিবৃতিতে অভিযোগ করেন, বুধবার রাতে বিএনপির চেয়ারপারসনের কার্যালয়ের খাবার ও পানি সরবরাহ বন্ধ করে দিয়েছে পুলিশ। ভাতে মারার, পানিতে মারার নীতি অবলম্বন করে বিদ্যুৎ, টেলিফোন, ইন্টারনেট, কেব্লসহ সব যোগাযোগ বিচ্ছিন্ন করে শেখ হাসিনা নিষ্ঠুর কায়দায় খালেদা জিয়াকে হত্যার ষড়যন্ত্র করে যাচ্ছেন। নিহত ছাত্রদল নেতার মা-বাবা ও স্ত্রীকে আটক: গতকাল রাত সাড়ে আটটার দিকে খালেদা জিয়ার সঙ্গে দেখা করতে গিয়ে পুলিশের হাতে আটক হন রাজধানীর খিলগাঁওয়ে কথিত বন্দুকযুদ্ধে নিহত ছাত্রদল নেতা নুরুজ্জামানের (জনি) পরিবারের তিন সদস্য। কার্যালয়ের সামনে থেকে নুরুজ্জামানের বাবা ইয়াকুব আলী এবং মা ও স্ত্রীকে পুলিশ আটক করে বলে প্রত্যক্ষদর্শীরা জানান। গুলশান থানার কর্তব্যরত কর্মকর্তা ফেরদৌস প্রথম আলোকে জানান, ওই তিনজনকে গোয়েন্দা পুলিশ গুলশান থানায় নিয়ে গেলেও পরে ছেড়ে দেওয়া হয়। এর আগে কার্যালয়ের সামনে থেকে ছাত্রদল নেত্রী সেলিনা সুলতানাকে পুলিশ আটক করে। এ ছাড়া রুহুল আমিন গাজী এবং এম এ আজিজের নেতৃত্বে বিএনপিপন্থী সাংবাদিক নেতাদের একটি দল খালেদা জিয়ার সঙ্গে দেখা করতে চাইলে পুলিশ ঢুকতে দেয়নি। ঘেরাও: গতকাল খালেদা জিয়ার গুলশান কার্যালয় ঘেরাও কর্মসূচি পালন করেছেন ‘আমরা মুক্তিযোদ্ধার সন্তান’ নামের একটি সংগঠনের ঢাকা মহানগর কমিটির নেতা-কর্মীরা। দুপুর ১২টার দিকে সংগঠনটির ৩০-৪০ জন নেতা-কর্মী কার্যালয়ের সামনের রাস্তায় দাঁড়িয়ে হরতাল, অবরোধ ও নাশকতার প্রতিবাদ জানান। এ ছাড়া ওই কার্যালয়ের আধা কিলোমিটার দূরে গুলশান ২ নম্বর মোড়ে সমাবেশ করে স্বেচ্ছাসেবক লীগ।	0
সংলাপের জন্য শামসুল হুদাকে প্রধান করে কমিটি হচ্ছে দেশের চলমান রাজনৈতিক সংকট নিরসনে জাতীয় ঐক্য তৈরির লক্ষ্যে সংলাপের উদ্যোগ নিতে কমিটি গঠন করতে যাচ্ছে নাগরিক সমাজ। সাবেক প্রধান নির্বাচন কমিশনার এ টি এম শামসুল হুদাকে কমিটির আহ্বায়ক করার নীতিগত সিদ্ধান্ত হয়েছে বলে জানা গেছে। এ ছাড়া রাজনীতির সঙ্গে যুক্ত কোনো ব্যক্তিকে এই উদ্যোগের সঙ্গে রাখা হবে না। শিক্ষাবিদ, অর্থনীতিবিদ, ব্যবসায়ী, সাবেক আমলাসহ বিশিষ্ট নাগরিকদের সমন্বয়ে কমিটি করা হবে। গতকাল বৃহস্পতিবার বিকেলে অনুষ্ঠিত নাগরিক সমাজের বৈঠকে এসব বিষয়ে নীতিগত সিদ্ধান্ত হয়। এ ছাড়া আজ শুক্রবার বেলা ১১টায় জাতীয় প্রেসক্লাবে সংবাদ সম্মেলন ডেকেছে নাগরিক সমাজ। বৈঠকসংশ্লিষ্ট একাধিক সূত্র থেকে জানা যায়, বৈঠকে শামসুল হুদাকে নাগরিক সমাজের আহ্বায়ক করার প্রস্তাব এলে অন্যরা তা সমর্থন করেন। এ ছাড়া কমিটির সম্ভাব্য সদস্য কারা হতে পারেন, তা নিয়ে আলোচনা হয়। তবে এ বিষয়ে চূড়ান্ত সিদ্ধান্ত হয়নি। তবে বিতর্ক এড়াতে এবং সমাজের সকল স্তরে নাগরিক সমাজের এই উদ্যোগ যাতে গ্রহণযোগ্যতা পায়, সে জন্য কোনো রাজনৈতিক ব্যক্তিত্বকে কমিটিতে না রাখার সিদ্ধান্ত হয়। রাজধানীর মহাখালীর একটি কার্যালয়ে অনুষ্ঠিত এ বৈঠকে এ টি এম শামসুল হুদা, আকবর আলি খান, এম হাফিজউদ্দিন খান, সি এম শফি সামি, বদিউল আলম মজুমদার, সৈয়দ আবুল মকসুদ, আহসান এইচ মনসুর, রোকিয়া আফজাল রহমান প্রমুখ উপস্থিত ছিলেন বলে সংশ্লিষ্ট সূত্র জানায়। এ বিষয়ে জানতে চাইলে সাবেক তত্ত্বাবধায়ক সরকারে উপদেষ্টা এম হাফিজউদ্দিন খান প্রথম আলোকে বলেন, দেশে যে সহিংসতা চলছে, যেভাবে মানুষ পুড়িয়ে মারা হচ্ছে, তা অব্যাহতভাবে চলতে পারে না। সাধারণ মানুষের নিরাপত্তার কথা বিবেচনা করে এবং অর্থনীতির চাকা সচল রাখার স্বার্থে নাগরিক সমাজ এই উদ্যোগ নিচ্ছে। নাগরিক সমাজ কী করতে চায়, তাঁদের সঙ্গে কে কে থাকবেন, সে বিষয়ে সংবাদ সম্মেলনে বিস্তারিত তুলে ধরা হবে। এর আগে নাগরিক সমাজের পক্ষ থেকে ৯ ফেব্রুয়ারি সংলাপের উদ্যোগ নিতে রাষ্ট্রপতি মো. আবদুল হামিদ, প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়াকে অনুরোধ জানিয়ে চিঠি দেওয়া হয়। তাতে বলা হয়, দেশে অস্বাভাবিক পরিস্থিতি বিরাজ করছে। মানুষ স্বাভাবিক অবস্থায় ফিরে যেতে চায়। তাই শান্তিপূর্ণ উপায়ে বিরাজমান সমস্যার সমাধান করতে হবে। যাতে নারী-শিশুসহ সবাই অস্বাভাবিক মৃত্যু ও জ্বালানো-পোড়ানোর হাত থেকে রক্ষা পায় এবং শিক্ষার শান্তিপূর্ণ পরিবেশ ফিরে আসে। চিঠিতে বলা হয়, চলামান সহিংসতা জাতীয় অর্থনীতি ও জনজীবনকে বিপর্যয়ের মুখে ঠেলে দিয়েছে। পরিবহনব্যবস্থার দুর্গতির কারণে গ্রামের কৃষক অর্থনৈতিকভাবে ক্ষতিগ্রস্ত হচ্ছেন। দারিদ্র্যবিমোচনের ক্ষেত্রে যেসব অগ্রগতি হয়েছে, তা নিচের দিকে নেমে যাওয়ার হুমকিতে পড়েছে। রপ্তানি খাত বিপর্যয়ের মুখে, বিদেশি বিনিয়োগকারীরা মুখ ফিরিয়ে নিয়েছেন। চিঠিতে বলা হয়, এ সমস্যার মূল কারণ সরকার ও তাদের প্রতিপক্ষের মধ্যকার রাজনৈতিক বিরোধ। অর্থনৈতিক কর্মকাণ্ড ও উৎপাদনব্যবস্থা স্বাভাবিক রাখার স্বার্থে এই বিরোধের অবসান হওয়া অপরিহার্য। এ অবস্থায় সংকট নিরসনে সংলাপের উদ্যোগ নিতে সরকারের প্রতি আহ্বান এবং রাষ্ট্রপতিকে ভূমিকা রাখতে অনুরোধ করে নাগরিক সমাজ।	0
বিশেষ বাহিনী মোতায়েনের অনুমোদন চাইলেন ওবামা ইসলামিক স্টেটের (আইএস) নেতাদের হত্যা করার জন্য বিশেষ বাহিনী পাঠানোর প্রস্তাব অনুমোদন করতে কংগ্রেসের প্রতি আহ্বান জানিয়েছেন মার্কিন প্রেসিডেন্ট বারাক ওবামা। গত বুধবার হোয়াইট হাউসে দেওয়া বক্তব্যে তিনি বলেন, ‘আইএস পরাজিত হবে।’ খবর এএফপি ও বিবিসির। প্রায় যুদ্ধ ঘোষণার ভাষা ও ভঙ্গিতে দেওয়া ভাষণে বারাক ওবামা বলেন, ‘আমাদের জোট আক্রমণাত্মক অবস্থান নিয়েছে। আর আত্মরক্ষামূলক অবস্থানে থাকা আইএস হারতে চলেছে।’ আইএসের বিরুদ্ধে যুক্তরাষ্ট্র ও তাদের বেশ কয়েকটি মিত্র দেশের বাহিনী গত আগস্ট থেকে বিমান হামলা চালাচ্ছে। এ জোটে কয়েকটি আরব রাষ্ট্রও রয়েছে। তবে ছয় মাসের বেশি সময় ধরে চালানো বিমান হামলার কার্যকারিতা নিয়ে প্রশ্ন রয়েছে। ইরাক ও সিরিয়ায় চলমান বিমান হামলা অব্যাহত রাখার পাশাপাশি প্রয়োজনে সুনির্দিষ্ট লক্ষ্যের ওপর গোপনে স্থলভিত্তিক হামলাও চালানো হবে বলে ঘোষণা দেন ওবামা। তিনি বলেন, আইএস নেতাদের সমবেত হওয়ার ব্যাপারে গোয়েন্দা তথ্য পাওয়া গেলে এবং যুক্তরাষ্ট্রের সহযোগীরা ওই জঙ্গিদের মোকাবিলা করতে সক্ষম না হলে তিনি বিশেষ বাহিনীকে ব্যবস্থা নেওয়ার নির্দেশ দিতে প্রস্তুত থাকবেন। ইরাকি সরকার সে দেশ ও প্রতিবেশী সিরিয়ায় সক্রিয় জঙ্গিগোষ্ঠী আইএসের বিরুদ্ধে কয়েক মাসের মধ্যেই বড় ধরনের স্থল হামলা চালানোর প্রস্তুতি নিচ্ছে। এ অবস্থায় ওবামার এ বক্তব্যে আইএসের ওপর চাপ বাড়বে। আইএসের হাতে মার্কিন জিম্মি কায়লা মুয়েলারের সাম্প্রতিক মৃত্যু এবং এর আগে আরও তিন মার্কিন জিম্মিকে হত্যার ঘটনায় কৌশল পুনর্নির্ধারণ করতে ওবামা ইতিমধ্যে চাপের মুখে রয়েছেন। ২০০২ সালের পর এই প্রথম কোনো মার্কিন প্রেসিডেন্ট সামরিক বাহিনী ব্যবহারের জন্য কংগ্রেসের অনুমোদন চাইলেন। ২০০২ সালে ইরাকে হামলা চালানোর আগে তখনকার প্রেসিডেন্ট জর্জ ডব্লিউ বুশ কংগ্রেসের অনুমোদন চেয়েছিলেন। কংগ্রেসে পাঠানো হোয়াইট হাউসের একটি খসড়া অনুযায়ী, ওই প্রস্তাবিত আইনে স্থল অভিযান অনুমোদনের কথা বলা হয়নি। আর নতুন করে অনুমোদিত না হলে ওই যৌথ সিদ্ধান্ত কার্যকর করার তিন বছরের মধ্যে শেষ করতে হবে। জাতিসংঘে আইএসবিরোধী প্রস্তাব: তেল বিক্রি, প্রত্নসম্পদ চোরাচালান এবং মুক্তিপণ আদায়ের মাধ্যমে আইএসের বিপুল পরিমাণ অর্থ উপার্জন বন্ধ করার লক্ষ্যে জাতিসংঘ নিরাপত্তা পরিষদে গতকাল বৃহস্পতিবার একটি প্রস্তাব সর্বসম্মতিক্রমে অনুমোদিত হয়েছে।	0
পূর্ব ইউক্রেনে সংঘাত বন্ধে মতৈক্য যুদ্ধবিরতিসহ পূর্ব ইউক্রেনের সংঘাত অবসানে একটি চুক্তিতে একমত হয়েছেন জার্মানি, ফ্রান্স, রাশিয়া ও ইউক্রেনের নেতারা। ভারী অস্ত্র প্রত্যাহার করার মধ্য দিয়ে এ যুদ্ধবিরতি আগামী রোববার থেকে কার্যকর হবে। খবর রয়টার্স ও বিবিসির। বেলারুশের রাজধানী মিনস্কে গত বুধবার শুরু হওয়া দীর্ঘ আলোচনায় একমত হন চারটি দেশের নেতারা। জার্মানির চ্যান্সেলর আঙ্গেলা ম্যার্কেলের মুখপাত্র স্টিফেন সিবার্ট এক টুইটার বার্তায় বলেছেন, ‘মিনস্ক সম্মেলনের এই ঐকমত্য পূর্ব ইউক্রেনের সংঘাত নিরসনে আশার সঞ্চার হলো।’ তিনি জানান, মিনস্কে দীর্ঘ ১৭ ঘণ্টা আলোচনা চলে। ১৫ ফেব্রুয়ারি থেকে যুদ্ধবিরতি কার্যকর হবে বলে ঠিক হয়েছে। এরপর ভারী অস্ত্র প্রত্যাহার করা হবে। রুশপন্থী বিচ্ছিন্নতাবাদী নেতা আলেকজান্ডার জাখারচেঙ্কোও শান্তি চুক্তির ব্যাপারে ঐকমত্য হওয়ায় সমস্যার শান্তিপূর্ণ সমাধানে আশার সঞ্চার হয়েছে বলে মন্তব্য করেছেন। তবে সংলাপের অন্যতম উদ্যোক্তা ফ্রান্সের প্রেসিডেন্ট ফ্রাঁসোয়া ওলাঁদ ততটা উচ্ছ্বসিত নন। তিনি বলেছেন, সংকট নিরসনে আরও অনেক কাজ বাকি রয়েছে। ক্রেমলিনের প্রকাশ করা যৌথ ঘোষণায় বলা হয়েছে, চার ইউরোপীয় নেতাই ইউক্রেনের আঞ্চলিক অখণ্ডতা ও সার্বভৌমত্বের ব্যাপারে প্রতিশ্রুতিবদ্ধ হয়েছেন। রাশিয়ার প্রেসিডেন্ট ভ্লাদিমির পুতিন বলেছেন, ‘প্রধান ইস্যুগুলোর ব্যাপারে আমরা একমত হতে পেরেছি।’ ইউক্রেনের প্রেসিডেন্ট পেত্রো পোরোশেঙ্কো বলেছেন, আলোচনা থেকে প্রধান অর্জন হলো, আগামীকাল শনিবার থেকে পরের দিন রোববারের মধ্যে কোনো শর্ত ছাড়াই সাধারণ যুদ্ধবিরতি ঘোষণা। ম্যার্কেল ও ওলাঁদ বুধবার বিকেল থেকে পুতিন এবং পোরোশেঙ্কোর সঙ্গে আলোচনায় অংশ নেন। দীর্ঘ ওই আলোচনা গতকাল সকাল পর্যন্ত গড়ায়। আলোচনা শুরুর আগেই বুধবার কিয়েভের ওপর চাপ বাড়াতে রুশপন্থী বিদ্রোহীরা সরকারি বাহিনীর সঙ্গে ভয়াবহ যুদ্ধ চালায়। পূর্ব ইউক্রেনে সম্প্রতি যুদ্ধ তীব্রতর হওয়ার পরিপ্রেক্ষিতে রাশিয়ার ‘আগ্রাসন থেকে’ রক্ষায় ইউক্রেনকে অস্ত্র সরবরাহের বিষয়ে প্রকাশ্যেই কথা বলতে শুরু করেছে ওয়াশিংটন। এতে করে ইউরোপের কেন্দ্রস্থলে স্নায়ুযুদ্ধের সময়কার দুই প্রতিপক্ষের মধ্যে ছায়াযুদ্ধ শুরু হওয়ার আশঙ্কা দেখা দেয়। রুশপন্থী বিদ্রোহীদের পুতিন সরকার অস্ত্র ও সেনা দিয়ে প্রত্যক্ষভাবে সহযোগিতা করছে বলে ইউক্রেন সরকার ও ন্যাটো অভিযোগ করে আসছে। তবে রাশিয়া তা অস্বীকার করেছে। ইউক্রেনের এ যুদ্ধে প্রায় সাড়ে পাঁচ হাজার মানুষ নিহত হয়েছে।	0
দানবের কাছে মানুষ হারতে পারে না প্রধানমন্ত্রী শেখ হাসিনা বলেছেন, ‘বিএনপি-জামায়াত জোট যা করছে, তা জঙ্গি ও সন্ত্রাসী কার্যকলাপ। আমরা এই দানবদের কোনো ছাড় দেব না। দানবের কাছে মানুষ হারতে পারে না। আমরা এই দানবদের প্রতিহত করে দেশে শান্তি ফিরিয়ে আনব।’ গতকাল বৃহস্পতিবার সকালে গাজীপুরের কালিয়াকৈর উপজেলার সফিপুরে বাংলদেশ আনসার ও গ্রাম প্রতিরক্ষা বাহিনীর ৩৫তম জাতীয় সমাবেশের কুচকাওয়াজ অনুষ্ঠানে প্রধান অতিথির বক্তব্যে প্রধানমন্ত্রী শেখ হাসিনা এসব কথা বলেন। শেখ হাসিনা বলেন, ‘দেশ যখন এগিয়ে যাচ্ছে, তখনই বিএনপি-জামায়াত দেশে নৈরাজ্য সৃষ্টি করে ধ্বংসযজ্ঞে মেতে উঠেছে। আমরা সাধারণ মানুষের ভাগ্যোন্নয়নে কাজ করছি। আর তারা পেট্রলবোমা মেরে সাধারণ মানুষকে হত্যা করছে। মুখের গ্রাস কেড়ে নিচ্ছে।’ গত বছর সাধারণ নির্বাচনের আগে যে নজিরবিহীন নাশকতা চালানো হয়, বাংলাদেশ রেলওয়ে তার লক্ষ্যবস্তুতে পরিণত হয়েছিল উল্লেখ করে প্রধানমন্ত্রী বলেন, রেলপথ রক্ষায় আনসার বাহিনীর সদস্যদের মোতায়েনের পর তা কমে যায়। রেলপথের নাশকতা কমাতে র্যা ব ও পুলিশের সঙ্গে আনসার সদস্যদেরও দায়িত্ব দেওয়া হয়। রেলপথের নাশকতা রোধে ১ হাজার ৪১ পয়েন্টে ৮ হাজার ৩২৮ জন আনসার সদস্য মোতায়েন করা হয়েছে। বিভিন্ন সড়কেও পর্যায়ক্রমে ১২ জন করে ৯৯৩ পয়েন্টে আনসার সদস্যদের নিয়োজিত করা হয়। প্রধানমন্ত্রী হেলিকপ্টারযোগে আনসার একাডেমির একটি মাঠে অবতরণ করেন। পরে সকাল সোয়া ১০টার দিকে তিনি প্যারেড গ্রাউন্ডে পৌঁছান। তিনি খোলা জিপে করে আনসার বাহিনীর প্যারেড গ্রাউন্ড পরিদর্শন, আনসার বাহিনীর সালাম গ্রহণ করেন এবং মনোজ্ঞ সম্মিলিত কুচকাওয়াজ, ডিসপ্লে উপভোগ করেন। এ সময় অন্যান্যের মধ্যে উপস্থিত ছিলেন মুক্তিযুদ্ধবিষয়ক মন্ত্রী আ ক ম মোজাম্মেল হক, স্বরাষ্ট্র প্রতিমন্ত্রী আসাদুজ্জামান খান, স্বরাষ্ট্রসচিব মো. মোজাম্মেল হক খান, বিমানবাহিনীর প্রধান এয়ার মার্শাল মো. এনামুল বারী, সেনাপ্রধান জেনারেল ইকবাল করিম ভূইয়া, নৌবাহিনীর প্রধান ভাইস অ্যাডমিরাল এম ফরিদ হাবিব, বাংলাদেশ আনসার বাহিনীর মহাপরিচালক মেজর জেনারেল মো. নাজিম উদ্দীন, আনসার ভিডিপির গাজীপুর জেলার কমান্ড্যান্ট আলমগীর হোসেন প্রমুখ। আনসার সদস্যদের উদ্দেশে প্রধানমন্ত্রী বলেন, ‘আমরা আনসার বাহিনীর উন্নয়নের জন্য বিভিন্ন পদক্ষেপ নিয়েছি। ব্যাটালিয়ন আনসারদের চাকরি স্থায়ীকরণের সময়সীমা ১৫ বছর থেকে কমিয়ে ৯ বছর করা হয়েছে। আরও কমানো যায় কি না, তা পরীক্ষা করে দেখা হচ্ছে। ব্যাটালিয়ন আনসারদের মূল বেতনের ৩০ শতাংশ ঝুঁকি ভাতা দেওয়ার ব্যবস্থা করা হয়েছে। টাইম স্কেল, দুটি বার্ষিক বর্ধিত বেতন ছাড়াও রেশন ভাতা ৫০ থেকে ৮০ টাকায় উন্নীত করা হয়েছে। পদক বিতরণ: কৃতিত্বপূর্ণ অবদানের জন্য আনসার ও গ্রাম প্রতিরক্ষা বাহিনীর ওই সমাবেশে প্রধানমন্ত্রী দুজনকে বাংলাদেশ আনসার পদক (সাহসিকতা), ১৫ জনকে রাষ্ট্রপতি আনসার পদক (সাহসিকতা), দুজনকে রাষ্ট্রপতি ভিডিপি পদক (সাহসিকতা), সাতজনকে বাংলাদেশ আনসার (সেবা) পদক, ৩৮ জনকে রাষ্ট্রপতি আনসার (সেবা) পদক, আটজনকে বাংলাদেশ ভিডিপি (সেবা) পদক ও ২৫ জনকে রাষ্ট্রপতি ভিডিপি (সেবা) পদক তুলে দেন।	0
এবার সহযোগিতার কৌশল কেজরিওয়ালের এক বছর আগে ছিল সংঘাতের রাজনীতি, এক বছর পর এখন সহযোগিতার নীতি আঁকড়ে এগোতে চাইছে আম আদমি পার্টি (এএপি)। গতকাল বৃহস্পতিবার প্রধানমন্ত্রী নরেন্দ্র মোদির সঙ্গে দেখা করে দিল্লির হবু মুখ্যমন্ত্রী অরবিন্দ কেজরিওয়াল স্পষ্টভাবে এ ইঙ্গিত দিয়েছেন। একই আভাস পেয়েছেন কেন্দ্রীয় নগর উন্নয়নমন্ত্রী ভেঙ্কাইয়া নাইডু ও স্বরাষ্ট্রমন্ত্রী রাজনাথ সিংও। এএপি নেতারা বুধবারই তাঁদের সঙ্গে দেখা করেন। বিজেপির কেন্দ্রীয় নেতৃত্বের এক সূত্র গতকাল প্রথম আলোকে বলেছে, সহযোগিতার কথা প্রথম দিনেই প্রধানমন্ত্রী জানিয়ে দিয়েছিলেন। এএপি নেতৃত্বও সংঘাতের রাজনীতির রাস্তা থেকে সরে আসার ইঙ্গিত দিয়েছে। দেশ ও দিল্লির ক্ষেত্রে এ মনোভাব শুভ লক্ষণ। কেজরিওয়াল তাঁর শপথ গ্রহণের দিন রামলীলা ময়দানে উপস্থিত হওয়ার অনুরোধ জানালেও প্রধানমন্ত্রী ওই অনুষ্ঠানে থাকতে পারছেন না। কেজরিওয়ালকে গতকাল মোদি সে কথা জানিয়েও দেন। ১৪ ফেব্রুয়ারি সারাটা দিনই মোদি থাকবেন মহারাষ্ট্রে, সাবেক মুখ্যমন্ত্রী এনসিপি নেতা শারদ পাওয়ারের খাসতালুক বারামতিতে। পাওয়ারের মেয়ে সুপ্রিয়া সুলে এখন বারামতির সাংসদ। সেখানে কৃষিবিজ্ঞান কেন্দ্র আয়োজিত এক কৃষক সমাবেশে তিনি ও শারদ পাওয়ার ভাষণ দেবেন। মোদি-পাওয়ারের কাছাকাছি আসা মহারাষ্ট্রের রাজনীতিতেও গুরুত্বপূর্ণ হয়ে উঠতে পারে। বিশেষত ভোটের আগে থেকেই শিবসেনা-বিজেপি সম্পর্কে যখন চিড় ধরেছে। আগেরবারের ৪৯ দিনের শাসনে যে বিষয়গুলো নিয়ে কেজরিওয়াল কেন্দ্রের সঙ্গে সংঘাতে নেমেছিলেন, সেগুলোর একটি হলো দিল্লিকে পূর্ণ রাজ্যের মর্যাদা ও অন্যটি জমি ব্যবহারের অধিকার পাওয়া। এ দুটি বিষয় নিয়ে গতকাল কেজরিওয়াল ও এএপির আরেক নেতা মনীশ সিসোদিয়া প্রধানমন্ত্রীর সঙ্গে কথা বলেন। কংগ্রেস আমলে বিজেপি দীর্ঘদিন এ দাবি জানিয়ে এলেও এবারের ভোটে তা নিয়ে উচ্চবাচ্য করেনি। সিসোদিয়া বলেছেন, আলোচনা খুব ভালো হয়েছে। প্রধানমন্ত্রী তাঁদের ‘চায়ে পে চর্চায়’ (চায়ের দাওয়াত) ডেকেছিলেন। তাঁরা পূর্ণ রাজ্যের মর্যাদা নিয়ে অনেক কথা বলেছেন। সিসোদিয়া বলেন, তাঁরা প্রধানমন্ত্রীকে বলেছেন, কেন্দ্র ও রাজ্যে শাসক দলের নিরঙ্কুশ গরিষ্ঠতা এক সুবর্ণ সুযোগ এনে দিয়েছে। এর ফলে উন্নয়ন ত্বরান্বিত হবে। প্রধানমন্ত্রীর সহযোগিতার বিষয়ে তাঁরা যে আশাবাদী, সে কথাও কেজরিওয়ালরা মোদিকে মনে করিয়ে দেন। জবাবে মোদি তাঁদের বলেন, তিনিও সহযোগিতার রাজনীতিতে বিশ্বাসী। সবাইকে নিয়েই তিনি উন্নত ভারত গড়তে চান। শনিবারের শপথ গ্রহণ অনুষ্ঠানের জন্য রামলীলা ময়দান সাজিয়ে তোলা হচ্ছে। এ ময়দানেই দুর্নীতি রোধে অনশন আন্দোলনে নেমেছিলেন আন্না হাজারে। কেজরিওয়াল সেই আন্দোলনে তাঁর শরিক ছিলেন। ৪৯ দিনের সরকারের শপথও তিনি এ রামলীলা ময়দানে নিয়েছিলেন। শপথ গ্রহণ অনুষ্ঠানে হাজির হওয়ার জন্য কেজরিওয়াল দিল্লিবাসীকে অনুরোধ জানিয়েছেন। দিল্লি পুলিশের অনুমান, শনিবার লাখের বেশি মানুষ এ অনুষ্ঠানে হাজির থাকবে। সে জন্য নিরাপত্তাব্যবস্থা জোরদার করা হচ্ছে।	0
আঞ্চলিক সম্পর্কে বড় পরিবর্তন চাই পাকিস্তানের পররাষ্ট্র ও জাতীয় নিরাপত্তাবিষয়ক উপদেষ্টা সারতাজ আজিজ বলেছেন, আঞ্চলিক শান্তি প্রতিষ্ঠার লক্ষ্য পূরণে আফগানিস্তান, ইরান ও ভারতের সঙ্গে সম্পর্কে ‘বড় ধরনের পরিবর্তন’ করতে হবে। ন্যাশনাল ডিফেন্স ইউনিভার্সিটিতে বুধবার আয়োজিত এক সেমিনারে আজিজ এ কথা বলেন। খবর ডনের। সারতাজ আজিজ বলেন, ‘প্রতিবেশীদের সঙ্গে শান্তিপূর্ণ সম্পর্কের লক্ষ্য কখনোই অর্জিত হবে না, যতক্ষণ পর্যন্ত আমরা আফগানিস্তান, ভারত ও ইরানের সঙ্গে সম্পর্কে গুণগত পরিবর্তন আনতে না পারব।’ ইরানের সঙ্গে পাকিস্তানের সম্পর্ক উন্নয়ন শুরু হয়েছে—এ কথা জানিয়ে সারতাজ আজিজ বলেন, আফগানিস্তানের সঙ্গেও আশানুরূপ উন্নতি হচ্ছে। সামাজিক নানা সূচকের অগ্রগতি এর জানান দিচ্ছে। আফগানিস্তানে ‘বাইরের শক্তির হস্তক্ষেপ’ বন্ধের আহ্বান জানান আজিজ। তিনি বলেন, সন্ত্রাসী কর্মকাণ্ড বেড়ে যাওয়া, মাদক উৎপাদন ও সুশাসনের অভাব আফগানিস্তানের বড় সমস্যা। দেশটির সঙ্গে চীনের যোগাযোগ বৃদ্ধির প্রবণতাকে ইতিবাচক হিসেবে চিহ্নিত করেন আজিজ। উপদেষ্টা আজিজ বলেন, ‘ভারতীয় নেতৃত্বের অসামঞ্জস্যপূর্ণ শক্তি ব্যবহারের হুমকি যুদ্ধের অছিলা তৈরির জন্য দেশটির বিপজ্জনক মনোভাবেরই ইঙ্গিতবাহী। এই বৈরী প্রবণতার মধ্য দিয়ে ভারতের সুস্পষ্ট দ্বিচারিতাও প্রকাশ পায়। একদিকে দেশটি সন্ত্রাস নির্মূলের কথা বলছে, অন্যদিকে তারা নিরলস ও পক্ষপাতহীন সন্ত্রাসবিরোধী লড়াইয়ে লিপ্ত আমাদের প্রতিরক্ষা বাহিনীর মনঃসংযোগ বিঘ্নিত করছে।’	0
ভোট ছাড়াই যশোরে আ.লীগের কমিটি ভোট ছাড়াই তিন বছরের জন্য যশোর জেলা আওয়ামী লীগের সভাপতি পদে শহিদুল ইসলাম ও সাধারণ সম্পাদক পদে শাহিন চাকলাদারের নাম ঘোষণা করা হয়েছে। গতকাল বৃহস্পতিবার বিকেলে যশোর শহরের কেন্দ্রীয় ঈদগাহ মাঠে জেলা আওয়ামী লীগের ত্রিবার্ষিক কাউন্সিল অধিবেশনে দলের কেন্দ্রীয় যুগ্ম সাধারণ সম্পাদক মাহাবুব উল আলম হানিফ এ ঘোষণা দেন। শাহিন চাকলাদার দ্বিতীয় মেয়াদে সাধারণ সম্পাদক মনোনীত হন। আর শহিদুল ইসলাম বিলুপ্ত কমিটির সহসভাপতি ছিলেন। ভোট ছাড়াই কমিটির গুরুত্বপূর্ণ দুই পদের নাম ঘোষণা করায় কাউন্সিলদের মধ্যে অসন্তোষ দেখা যায়। সম্মেলনের প্রথম অধিবেশনে দুপুরে সুশীল সমাজের তীব্র সমালোচনা করে মাহাবুব উল আলম হানিফ বলেন, ভোটের অধিকার ভোটের অধিকার বলে সুশীল সমাজ গলা ফাটিয়ে ফেলছে। ওয়ান-ইলেভেনের সময় কিন্তু তারা এ বিষয়ে কোনো কথা বলেনি। সুশীল সমাজ সব সময় সুযোগে থাকে। বড় দুই দলের মধ্যে সংঘাত বাধিয়ে সংকটময় সময়ে তারা রাষ্ট্রের গুরুত্বপূর্ণ পদে আসতে চায়। কাউন্সিল অধিবেশনে সভাপতিত্ব করেন জেলা আওয়ামী লীগের সভাপতি আলী রেজা রাজু। বক্তব্য দেন জনপ্রশাসন প্রতিমন্ত্রী ইসমাত আরা সাদেক, দলের কেন্দ্রীয় সদস্য এস এম কামাল হোসেন, সাংসদ শেখ আফিল উদ্দীন, কাজী নাবিল আহম্মেদ, মনিরুল ইসলাম ও রণজিৎ কুমার রায়। অনুষ্ঠান পরিচালনা করেন জেলা কমিটির সাধারণ সম্পাদক শাহিন চাকলাদার। বিএনপির চেয়ারপারসন বেগম খালেদা জিয়ার সমালোচনা করে সম্মেলনের উদ্বোধক দলের সভাপতিমণ্ডলীর সদস্য কাজী জাফর উল্যাহ বলেন, ‘ড. ইউনূস আর আমেরিকা আপনাকে ক্ষমতায় বসাতে চেয়েছিল, কিন্তু কই, পেরেছিল?’ তিনি আরও বলেন, ‘আপনি বোতলের কর্ক (ছিপি) খুলে জিন ছেড়ে দিয়েছেন। সেই জিন ট্রেন-বাসে পেট্রলবোমা মারছে, রেললাইনের ফিশপ্লেট তুলে জিঙ্গবাদ সৃষ্টি করছে।’	0
রাজনীতির নামে শিক্ষা ধ্বংসের প্রতিবাদ রাজনীতির নামে শিক্ষা ধ্বংসের প্রতিবাদে রাজশাহীতে মানববন্ধন করেছেন শিক্ষার্থীরা। রাজশাহী কলেজের সর্বস্তরের শিক্ষার্থীর অংশগ্রহণে কলেজের প্রধান ফটকের সামনে গতকাল বৃহস্পতিবার বেলা ১১টা থেকে ঘণ্টাব্যাপী এ কর্মসূচি পালন করা হয়। মানববন্ধন চলাকালে বক্তারা প্রধানমন্ত্রী শেখ হাসিনার কাছে দেশের সব স্কুল-কলেজের শিক্ষার্থীদের নির্বিঘ্নে যাতায়াতের সুব্যবস্থা করার দাবি জানান। এ ছাড়া কলেজ প্রশাসনের প্রতি নিয়মিতভাবে ক্লাস ও পরীক্ষা আয়োজনের দাবি জানান তাঁরা। বক্তারা রাজনীতির নামে শিক্ষা ধ্বংসের পরিকল্পনা বন্ধে হরতাল-অবরোধ প্রত্যাহারের জন্য বিএনপির চেয়ারপারসন খালেদা জিয়ার প্রতি দাবি জানান। এদিকে বেলা তিনটায় ‘দেশ বাঁচাও, মানুষ বাঁচাও, অর্থনীতি বাঁচাও’ শীর্ষক স্লোগানে বাংলাদেশ মহিলা পরিষদ রাজশাহী জেলা শাখা নগরের সাহেববাজার জিরো পয়েন্টে মানববন্ধন কর্মসূচি পালন করে। ঘণ্টাব্যাপী মানববন্ধনে সমাজসেবী জয়তুনা খাতুনের সভাপতিত্বে বক্তব্য দেন কলাম লেখক প্রশান্ত সাহা, মহিলা পরিষদের জেলা শাখার সাধারণ সম্পাদক কল্পনা রায়, রাজশাহী রক্ষা সংগ্রাম পরিষদের সাধারণ সম্পাদক জামাত খান প্রমুখ। এ ছাড়া দেশব্যাপী বিএনপি-জামায়াতের সহিংসতার প্রতিবাদে নগরের লক্ষ্মীপুর এলাকায় মানববন্ধন ও সমাবেশ করেছে শ্রমিক লীগ। এতে জেলা ও মহানগর আওয়ামী লীগের নেতা-কর্মীরা অংশ নেন।	0
সরকার তার দায়িত্ব এড়াতে পারে না দায়িত্বভার গ্রহণের সময় সরকারের প্রত্যেক সদস্যকে শপথ নিতে হয়। প্রধানমন্ত্রী শেখ হাসিনা ও তাঁর মন্ত্রিসভার প্রত্যেক সদস্যকেও নিতে হয়েছে। সেই শপথ অনুযায়ী তাঁরা প্রতিজ্ঞাবদ্ধ, দেশের প্রতিটি মানুষের জানমাল রক্ষা করবেন, তাদের নিরাপত্তা নিশ্চিত করবেন। দেড় মাস ধরে অব্যাহত হরতাল ও অবরোধের কারণে সারা দেশে অচলাবস্থা নেমে এসেছে। প্রতিদিন নিহত হচ্ছে নিরীহ মানুষ। এসএসসি ও সমমানের প্রায় ১৫ লাখ পরীক্ষার্থীর ভবিষ্যৎ অনিশ্চিত হয়ে পড়েছে। বিপর্যয়ের মুখে দেশের অর্থনীতি। এসবের কোনোটাই ঘটবে না—ক্ষমতা গ্রহণের সময় সরকার সে বিষয়ে প্রতিশ্রুতিবদ্ধ ছিল। বাস্তবে ঘটেছে উল্টো। যেভাবেই দেখুন, হরতাল-অবরোধের জন্য বিরোধী জোট দায়ী—শুধু এই কথা বলে সরকারের দায়িত্ব শেষ হয় না, হতে পারে না। যে সংকট সৃষ্টি হয়েছে, তা যেভাবেই হোক সমাধান খোঁজার দায়িত্ব সরকারের। সাধারণ নাগরিক হিসেবে এ কেবল আমাদের প্রত্যাশা নয়, এটা আমাদের দাবিও। জ্বালাও-পোড়াও ও পেট্রলবোমা ছোড়ার যে রাজনীতি বিরোধী জোট অনুসরণ করছে, তা ধ্বংসাত্মক, এ নিয়ে কোনো বিতর্ক নেই। দেশকে ধ্বংসের মুখে ঠেলে দিয়ে তারা যদি ক্ষমতা দখলের কোনো স্বপ্ন দেখে থাকে, তা যে অলীক কল্পনা, সে কথাও আমরা অনায়াসেই বলতে পারি। ধরা যাক, বাঁকা কোনো পথে তাঁরা শেষতক নিজেদের মঞ্জিলে মকসুদে পৌঁছালেন। কিন্তু তারপর তাঁরা কোথায় সৌধ গড়বেন? এতগুলো মানুষের কবরের ওপর? অন্যদিকে, বিরোধী জোটের সঙ্গে কোনো সংলাপ নয়, কারণ তারা সন্ত্রাসী—এই যুক্তিতে গোঁ ধরে বসে আছে সরকার। এটাও কোনো কাজের কথা নয়। পুলিশ দিয়ে বা আধা সামরিক বাহিনী নামিয়ে দেশের সব জেলখানা হয়তো ভরানো সম্ভব, কিন্তু এভাবে সংকটের সমাধান হবে না। কারণ, চলমান সংকট শুধু নিরাপত্তা ও আইনশৃঙ্খলাবিষয়ক নয়, এর মূল চরিত্র রাজনৈতিক। যে সংকট রাজনৈতিক, তা সমাধানের লক্ষ্যে সবচেয়ে যা জরুরি, সরকার মনে হয় সেটি করতেই নারাজ। সরকারের নীতিনির্ধারক মহলের এই মনোভাব খুব বাস্তবসম্মত বলে মনে হয় না। প্রতিপক্ষের সঙ্গে কথা বলা মানেই সরকারের হার মেনে নেওয়া—এমন যুক্তিতে যদি কেউ সংলাপের বিরোধিতা করেন, সেটি খুব অর্থপূর্ণ হবে না। আসলে এটি একটি সামন্ততান্ত্রিক মনোভাব। পাশাপাশি দুই জমিদার একে অপরের বিরুদ্ধে মামলা ঠুকেই যাচ্ছে বা একে অন্যের মাথা না ফাটানো পর্যন্ত ভাড়াটে লেঠেল দিয়ে লাঠালাঠি করেই যাচ্ছে। ঢালিউড-বলিউডের ছবিতে এমন ঘটনা হরহামেশাই ঘটে। এই লাঠালাঠির পরিণতি কী, তা আমাদের জানা—দুই পক্ষই একসময় দেউলিয়া হয়ে শুধু পরিধেয় বস্ত্রটি নিয়ে মাঠ ছাড়বে। এখন যে রাজনৈতিক অচলাবস্থার সৃষ্টি হয়েছে, তা বলিউডি ফিল্ম থেকে খুব বেশি ভিন্ন কিছু নয়। রাজনীতিকেরা যদি নিজেরা একে অপরের সঙ্গে লাঠালাঠি করে পথে বসতে মনস্থ করে থাকেন, তাতে আমাদের আপত্তি নেই। কিন্তু চলতি লাঠালাঠির ফলে শুধু তাঁরা নন, পুরো দেশই মাঠে বসার উপক্রম হয়েছে। এই সাধারণ সত্যটি দেশের অধিকাংশ মানুষ বোঝে। বিদেশি কূটনীতিকেরা পর্যন্ত আমাদের সেই বিপদের কথা স্মরণ করিয়ে দিচ্ছেন। শুধু হুঁশ আসছে না তাঁদের, যাঁরা নিজ নিজ কাচের দেয়ালঘেরা ঘরে বসে অন্যের দিকে পাথর ছুড়ছেন। নিরাপত্তা বাহিনীর মাধ্যমে চলতি সংকটের সমাধান সম্ভব, এই হিসাব কষে যাঁরা নিশ্চিন্তে বসে আছেন, তাঁরা হিসাবে বোধ হয় ভুল করেছেন। প্রত্যেক বিরোধী রাজনীতিক ও তাঁদের সমর্থকদের জেলে না ঢোকানো পর্যন্ত জ্বালাও-পোড়াও রাজনীতি থামবে না। কারণ, তাঁরা ধরে নিয়েছেন নিজেদের দাবি প্রতিষ্ঠার এটিই একমাত্র পথ। এই হরতাল-অবরোধের পথ ধরে একসময় এরশাদকে হঠানো গেছে, খালেদা জিয়ার ভেজাল নির্বাচন ঠেকানো গেছে। বিরোধী জোট সে অভিজ্ঞতায় পুষ্ট হয়ে এখন ২০১৪ সালের ভেজাল নির্বাচনের ফলাফল উল্টে দিতে চাইছে। যদি কোনো পক্ষই পিছু না হটে, তার ফল দাঁড়াবে যে এই দুই জমিদার একে অপরকে খাক করবে, সঙ্গে খাক হব আমরা। কিন্তু এর বিকল্প পথও তো আছে। আর সেটি হলো দুই পক্ষের মুখোমুখি সংলাপ। রাজনৈতিক নেতৃত্বের শীর্ষ পর্যায়ে যে সংলাপ হতে হবে, এমন কোনো কথা নেই। বিএনপির ভাইস চেয়ারম্যান সাদেক হোসেন খোকা নিউইয়র্কে সরকার ও বিরোধী পক্ষের বিশেষজ্ঞ পর্যায়ে আলোচনার প্রস্তাব দিয়েছেন। আমার বিবেচনায় এটি বিরোধী পক্ষের একধরনের ছাড়। আলোচনার শর্ত হিসেবে বিএনপি-প্রধান যে সাত দফা প্রস্তাব দিয়েছেন, তা থেকে খোকার প্রস্তাব কিঞ্চিৎ ভিন্ন। সংলাপের আগে সরকারের পদত্যাগের দাবির মতো কোনো পূর্বশর্ত তিনি হাজির করেননি। সরকার চতুর হলে অনায়াসে এই ছাড়কে কাজে লাগিয়ে বিরোধী জোটের সঙ্গে আলোচনার শুরুতে সম্মতি জানাতে পারত। হোক না মাঝপর্যায়ে এ আলোচনা, কিন্তু তেমন সংলাপ শুরু হলেই আন্দোলনের তাপ কমবে। তার সঙ্গে কমবে মানুষের ভোগান্তি। নাগরিক সমাজের প্রতিনিধিরা রাষ্ট্রপতির মধ্যস্থতায় সংলাপ শুরুর প্রস্তাব দিয়েছেন। সে প্রস্তাব মাটিতে পড়তে না পড়তেই সরকারপ্রধান নেতিবাচক প্রতিক্রিয়া দেখিয়েছেন। শুধু তা-ই নয়, যাঁরা প্রস্তাব রেখেছেন, তাঁদের একজন ছাড়া সবাইকে ঢালাওভাবে ওয়ান-ইলেভেনের মতলববাজদের সঙ্গে গুলিয়ে ফেলেছেন। এমনকি সরকারের অবস্থানের ব্যাপারে যাঁরা ভিন্নমত পোষণ করেন, বিশেষত টক শোতে নরম-গরম কথা বলা যাঁদের অভ্যাস, প্রধানমন্ত্রী তাঁদের তালিকা তৈরির হুমকিও দিয়েছেন। এর চেয়েও ভয়াবহ কথা শোনা গেছে পুলিশ প্রশাসন থেকে। তারা বলেছে, একটি লাশ পড়লে তারা দুটি লাশ ফেলবে। এই প্রথম সম্ভবত কোনো গণতান্ত্রিকভাবে নির্বাচিত সরকারের এক কর্মকর্তা প্রকাশ্যে বিচার-প্রক্রিয়ার বাইরে হত্যাকাণ্ডের পক্ষে সাফাই গাইলেন। এসবই নিয়মতান্ত্রিক পথ থেকে সরে আসার ইঙ্গিত। গণতন্ত্রের জন্য দীর্ঘদিন সংগ্রাম ও আত্মত্যাগের ন্যায্য দাবি যে দলটি বরাবর করে থাকে, এখন সেই দলের হাতেই ধীরে ধীরে গণতন্ত্রের মৃত্যুর আশঙ্কা দেখা দিয়েছে। সেই মৃত্যু ঠেকানো সম্ভব, কিন্তু তার জন্য ব্যক্তিগত পছন্দ-অপছন্দ দূরে সরিয়ে দেশের স্বার্থকে সবার আগে রাখা দরকার। এই সাধারণ সত্যটি যদি আমাদের নির্বাচিত নেতারা না বোঝেন, তাহলে তার চেয়ে বড় ট্র্যাজেডি আর কী হতে পারে! হাসান ফেরদৌস: যুক্তরাষ্ট্রে প্রথম আলোর বিশেষ প্রতিনিধি।	0
নাশকতার আগুন স্কুলেও! অবরোধের ৩৮ দিন পার হলো, কিন্তু পরিস্থিতি উন্নতির কোনো লক্ষণই নেই। যাত্রীবাহী বাসে, ট্রাকে ও যানবাহনে পেট্রলবোমা, আগুন দেওয়া—এসব চলছেই। এখন রাজধানীতে একটি স্কুলে আগুন দেওয়ার ঘটনাও ঘটেছে। খুলনায় বইমেলায় হয়েছে ককটেল হামলা। সরকার এসবের বিরুদ্ধে কঠোর অবস্থান নেওয়ার কথা বলছে, কিন্তু বাস্তবে এসব ঘটনা থামানো যাচ্ছে না। আর নিরীহ সাধারণ নাগরিকেরাই এর শিকার হচ্ছে। এটা পরিষ্কার যে নাশকতা ও বর্বরতা চালিয়ে জনগণের মধ্যে আতঙ্ক সৃষ্টি এবং এভাবে দেশকে অচল করে দেওয়ার কৌশল নিয়েছে বিএনপি ও তাদের নেতৃত্বাধীন জোট। তারা গণ-আন্দোলনের পথ না ধরে নাশকতার পথ ধরেছে এবং এর আওতা বাড়াতে চাইছে। স্কুলে আগুন দেওয়ার ঘটনা তারই ইঙ্গিত দিচ্ছে। অন্যদিকে সরকার কঠোর হতে গিয়ে ক্রসফায়ারের মতো বিচারবহির্ভূত হত্যাকাণ্ডের পথ বেছে নিয়েছে। আমরা বারবার বলছি, এভাবে কোনো পক্ষই ফায়দা লাভ করতে পারবে না দেশ, জনগণ ও গণতন্ত্রের সর্বনাশ করা ছাড়া। আমরা আবারও বলি, বিএনপি ও তাদের জোটকে এই ভয়ংকর পথ ছেড়ে নিয়মতান্ত্রিক ও শান্তিপূর্ণ আন্দোলনের পথ ধরতে হবে। আন্দোলনের নামে নিরীহ জনগণকে এর শিকারে পরিণত করে আর যাই হোক ‘গণতন্ত্র উদ্ধার’ করা সম্ভব নয়। একইভাবে সন্ত্রাসীদের বিরুদ্ধে কঠোর ব্যবস্থা নেওয়ার পাশাপাশি সরকারকে এটা মানতে হবে যে দেশের বর্তমান অসহনীয় পরিস্থিতির একটি রাজনৈতিক দিকও রয়েছে। এই পরিস্থিতি কাটিয়ে ওঠার রাজনৈতিক সমাধানের বিষয়টি অবশ্যই জোরালোভাবে বিবেচনায় নিতে হবে। মাস খানেকের বেশি সময় ধরে চলা এই নাশকতা ও সহিংসতায় এ পর্যন্ত ৮৭ জনের প্রাণ গেছে। দেশ একটা অচলাবস্থার মধ্যে রয়েছে। অর্থনীতির ক্ষতি, সাধারণ মানুষের জীবন-জীবিকা—সবই বিপর্যস্ত। এসব বিবেচনায় নিলে বিরোধী রাজনৈতিক জোট ও সরকার—দুই পক্ষকেই তাদের অবস্থান নমনীয় করতে হবে। আমরা এখনো দুই পক্ষের শুভ বোধের উদয় হওয়ার অপেক্ষায় রয়েছি।	0
মোদির মধুচন্দ্রিমা শেষ গত মঙ্গলবার, ফেব্রুয়ারি মাসের ১০ তারিখে সকাল থেকেই আমি হাজির পশ্চিম দিল্লির প্যাটেল নগরের মধ্যবিত্ত মহল্লায়। এখানেই কিছুদিন আগে আম আদমি পার্টি তাদের অফিস খুলেছে। সকাল আটটা। দিল্লি বিধানসভার ভোট গণনা শুরু হব হব করছে। চারতলা বাড়ির ওপরের দুটি তলার সামনেরটায় অরবিন্দ কেজরিওয়ালের একটা পেল্লাই হাসিমুখ ছবি। জনতার মাঝে তিনি মিশে রয়েছেন। পাশে বড় বড় করে লেখা ‘জনতা কা সিএম’। ছবিটার চারপাশে সবুজ–সাদা বেলুনের সারি। সবুজ মানে সজীবতা ও প্রাণের স্পন্দন, সাদা হলো স্বচ্ছতা ও সততার প্রতীক। সেই সকাল থেকেই কেমন একটা উৎসবের পরিবেশ। দুটি বিশাল স্ক্রিনে অবিরাম ভেসে উঠছে গণনার গতি-প্রকৃতি। একেকটি কেন্দ্রে আম আদমি প্রার্থীদের এগিয়ে যাওয়ার খবর সেই জায়ান্ট স্ক্রিনে ভেসে উঠছে আর জনতার উল্লাসে ফেটে পড়ছে তল্লাট। সাধারণ, অতি সাধারণ মানুষের পাশাপাশি অতি আধুনিক মানুষজনও একে অন্যকে আলিঙ্গন করছে। মাইকে বাজছে দেশাত্মবোধক গান। চারতলা অফিসের ছাদ থেকে অবিরাম ঝরে পড়ছে লাল গোলাপের পাপড়ি। চারদিকে পতপত করে উড়ছে জাতীয় পতাকা। গোটা রাস্তা অগুনতি দলীয় প্রতীক চিহ্ন ঝাড়ুতে ছয়লাব। প্রত্যেকের মাথায় সাদা টুপি। তাতে কালো কালিতে লেখা, ‘৫ সাল, কেজরিওয়াল’। আমি দেখছি আর ভাবছি, ওই যে বিশাল বড় ছবিটার পাশে লেখা ‘জনতা কা সিএম’, এই যে হাজার হাজার টুপিতে ‘৫ সাল, কেজিওয়াল’ ঘোষণা, এসবের প্রস্তুতিতেও তো সময় লাগে! অন্তত একটা দিন! জয় সম্পর্কে কতটা নিশ্চিত হলে এই বিপুল আয়োজন সম্ভব! তার মানে, ক্ষমতায় তাঁরা যে আসছেনই, কেজরিওয়াল ও তাঁর সঙ্গীরা ভোট গ্রহণের দিন থেকেই শতকরা ১০০ ভাগ নিশ্চিত ছিলেন? কী করে? বুথফেরত জরিপে অবশ্যই তাঁদের জয় ঘোষিত হয়েছিল। কিন্তু সব কটি সংস্থার হিসাব নিলেও সেই জয়ের গড় সংখ্যাটা হয় ৩৯। তাতেই এমন প্রস্তুতি? অবিরাম চলমান জনস্রোতের মধ্য থেকে এক-একজনকে একধারে ডেকে আমি জয়ের কারণগুলো ওদের জায়গা থেকে জানা ও বোঝার চেষ্টা করলাম। নানা জাতের নানা ভাষাভাষি মানুষ। প্রথমজন বললেন, মসুরের ডাল ৬০ টাকা কিলো ছিল। তিন মাসে তার দাম বেড়ে হয়েছে ১১০ টাকা। কোনো লাগাম নেই। তাঁর পাশের জন বললেন, ‘আমাদের হাউজিংয়ে প্রতিদিন ট্যাংকারের জল কিনতে হয়। দিল্লি জল বোর্ড ও লোকাল ট্যাংকার মাফিয়াদের যোগসাজশের দরুন এই বাড়তি গুনাগারি। আমাদের ৪৯ দিনের সরকার এ জিনিস বন্ধ করেছিল। তার পর থেকে আবার যে কে সেই।’ দেখতে দেখতে আমাকে ঘিরে একটি মাঝারি মাপের বৃত্ত রচিত হলো। নানাজনে নানা মন্তব্য করতে থাকলেন। অধিকাংশই সাধারণ মানুষের দৈনন্দিন সমস্যার বারোমাস্যা। বিদ্যুতের দাম বেড়ে যাওয়া, জলের আকাল, পুলিশের দৌরাত্ম্য, সরকারি পর্যায়ে ঘুষের রমরমা, নিকাশি ব্যবস্থার বেহাল ইত্যাদি। একজন বললেন, নরেন্দ্র মোদি কত কথাই তো বলেছিলেন। জিনিসপত্রের দাম বাড়ার জন্য কংগ্রেসমুক্ত ভারত গড়ার ডাক দিয়ে ক্ষমতায় এসেছেন। কিন্তু একটা জিনিসেরও দাম কমাতে পেরেছেন? দুধের দাম ৫০ টাকা লিটার হতে চলেছে। আর একজন বললেন, উনি একটা সময় চাওয়ালার ছেলে ছিলেন ঠিকই। এখন আর নেই। এখন ডিজাইনার ড্রেস পরেন। দিনে তিনবার পোশাক বদলান। দশ লাখি সুট পরে ওবামার সঙ্গে চা খান। এখন উনি খাস আদমি। পাশের জন বললেন, মিডিয়াই বা কী করছে? ভোটের আগে কত লেখালেখি। ভোট চুকে গেলে মিডিয়ারও মুখে কুলুপ। দাম বাড়া নিয়ে কারও গরজ নেই। দুর্নীতি নিয়েও মিডিয়ার মাথাব্যথা নেই। সবাই মোদির ‘আচ্ছে দিনের’ তালে তাল মেলাচ্ছে। ক্রমেই মিডিয়া সেই ভিড়ের টার্গেট হয়ে গেল। মিডিয়া মোদির টাকা খাচ্ছে, মিডিয়া একপেশে—এসব কথা শুনতে হলো। মিডিয়া নাকি সাধারণ মানুষের কথা আজকাল আর লেখে না। তারাও সরকারকে তেল দিচ্ছে আখের গোছাতে। আমি পাশ কাটাতে জানতে চাইলাম, তাহলে মোদির বিজেপি হারছে কেন? বিজেপির এমন দশা কেন হলো? কী আশ্চর্য! প্রথমেই সমস্বরে একটি নাম উচ্চারিত হলো, কিরণ বেদী। কিরণ বেদীর আমদানিই যে বিজেপির বিপর্যয়ের প্রধান কারণ, আজ তা স্বতঃসিদ্ধ। রাজ্যস্তরের নেতাদের প্রতি আস্থা না রেখে রাজনৈতিক দিক থেকে অজ্ঞাতকুলশীল কিরণকে টেনে আনা যে মারাত্মক ভুল, ফল প্রকাশের আগেই হয়তো বিজেপির তা বোধগম্য হয়েছিল। না হলে যে হর্ষবর্ধন টানা পাঁচবার কৃষ্ণনগর কেন্দ্র থেকে জিতেছেন, সেই নিরাপদ আসনে কিরণকে হারতে হয়? সেদিক থেকে দেখতে গেলে এই বিপর্যয় রাজ্য বিজেপি নেতাদের নিঃশব্দ বিদ্রোহেরই ফল। ৪০ বছর ধরে যাঁরা রাজনীতির মাটি কামড়ে রয়েছেন, তাঁরা কেনই বা এক অরাজনৈতিক অজ্ঞাতকুলশীলকে স্বেচ্ছায় কুর্সি ছেড়ে দেবেন? বিশেষত, তিনি যখন কোনো আন্দোলনের মধ্য দিয়ে জন্ম নেননি? পাশাপাশি, ভুল স্বীকার ও ক্ষমা প্রার্থনার মধ্য দিয়ে কেজরিওয়াল আরও একবার সুযোগ পেতে হাতজোড় করে নেমে পড়েছিলেন রাজধানীর আঙিনায়। এক বছর আগের ভোটের প্রচারে তিনি প্রতিপক্ষকে বিঁধেছিলেন যে ঢঙে (বিজেপি ও কংগ্রেস নেতাদের প্রকাশ্যে দুর্নীতিগ্রস্ত বলেছিলেন), এবারের ভোট-প্রচারে সেই তিনি অনেক বেশি শালীন। এতটাই যে মোদি-অমিত শাহ জুটির ঔদ্ধত্য বড় বেশি চোখ টাটিয়েছে। কেজরিওয়ালরা এটা বোঝাতে সক্ষম হয়েছেন যে মোদি ভারতের প্রধানমন্ত্রী। তিনি দিল্লির মুখ্যমন্ত্রী হবেন না। দিল্লিবাসীর বেছে নিতে হবে অচেনা কিরণ বেদী, অশক্ত অজয় মাকেন অথবা চেনা অরবিন্দ কেজরিওয়ালদের মধ্যে একজনকে। দিল্লিবাসী এবার আর ভুল করেননি। প্রায় ৫৪ শতাংশ ভোট দিয়ে তাঁরা আম আদমিদেরই বরণ করে নিয়েছেন। ত্রিশঙ্কু বিধানসভার ঝুঁকি এড়াতে তাঁরা সম্পূর্ণ বর্জন করেছেন কংগ্রেসকে। যে ৬ শতাংশ ভোট কংগ্রেসের কমেছে, তা জমা পড়েছে আম আদমির ঝোলায়। এই দিল্লিতে পিরামিডের নিচের তলার বাসিন্দাদের মধ্যে কংগ্রেসের একটা জায়গা এক বছর আগেও ছিল। সেই ঝুপড়িবাসী, অটো ও রিকশাচালক, দলিত, ভিন রাজ্যের মানুষজন, মুসলমান, তফসিল, শিল্প-শ্রমিকেরা তাঁদের কোল পেতে দিয়েছেন কেজরিওয়ালকে। রাজধানীর গ্রামীণ এলাকাগুলোতেও তিনি থাবা বসিয়েছেন জমি অধিগ্রহণ অর্ডিন্যান্সের দৌলতে। কেজরিওয়াল বোঝাতে পেরেছেন, এটা এক অসম লড়াই। কিন্তু সেই লড়াইয়ে তাঁদের জয়ই প্রথাগত রাজনীতির পরিবর্তন ঘটাতে পারে। মানুষ তাঁকে বিশ্বাস করেছে। আরও একবার সুযোগ দিতে তাঁরা কার্পণ্য করেননি। এটাই ভারতীয় গণতন্ত্রের সৌন্দর্য। দিল্লির এই রায়ের প্রভাব কী ও কতখানি, তা নিয়ে বিস্তর কথা হচ্ছে। প্রশ্ন উঠেছে, এই রায় মোদির বিরুদ্ধে গণভোট কি না। একটা বিধানসভার রায় দেখে সর্বভারতীয় সম্ভাব্য প্রভাব নিয়ে তৎক্ষণাৎ ভবিষ্যদ্বাণী করতে যাঁরা ভালোবাসেন, আমি সেই দলভুক্ত নই। এই ভোট মোদির বিরুদ্ধে গণভোট যেমন নয়, তেমনি এটাও ঠিক, মোদির মধুচন্দ্রিমার অবসানও এই রায়ের সঙ্গে ঘোষিত হয়ে গেল। অর্থমন্ত্রী অরুণ জেটলি ও কিছুটা স্বরাষ্ট্রমন্ত্রী রাজনাথ সিং ছাড়া মোদি আর কারও সঙ্গে সরকারের নীতিবিষয়ক বা সিদ্ধান্তগত কোনো আলোচনা করেন না। পররাষ্ট্রসচিব পদ থেকে সুজাতা সিংকে সরিয়ে দেওয়ার সিদ্ধান্তও তাঁর নিজস্ব। পররাষ্ট্রমন্ত্রী সুষমা স্বরাজের সঙ্গে সিদ্ধান্ত গ্রহণের আগে উচিত-অনুচিত নিয়ে আলোচনাও করেননি। সংগঠনে এক থেকে দশ পর্যন্ত শুধুই অমিত শাহ। রাষ্ট্রীয় স্বয়ং সেবক সংঘ (আরএসএস) পর্যন্ত তাঁর কাছে ব্রাত্য হয়ে রয়েছে। এই যে কিরণ বেদীকে আমদানির পরিকল্পনা তিনি ও অমিত শাহ নিলেন, কাকপক্ষীকেও তাঁরা তা টের পেতে দেননি। সরকার বা দলের সম্মিলিত দায়িত্ব বলে যে কথাটি বহুল প্রচলিত রয়েছে, মোদি-শাহ জমানায় তা স্রেফ কথার কথা হয়ে দাঁড়িয়েছে। এই ভোটে হারার দায়দায়িত্ব যা কিছু, তা তাঁদেরই। কাজের এই স্টাইল অতঃপর তাঁরা বদলান কি না তা দেখার। ভারতের প্রধানমন্ত্রীর আসন দিল্লির রায়ে টলমল নিশ্চয় নয়। কিন্তু এটাও ঠিক, প্রতিশ্রুতি পূরণে মোদিকে এবার অনেক বেশি সচেষ্ট হতে হবে। ক্ষমতাসীন হওয়ার পর নয় মাস কেটে গেছে। তেলের দাম কমার দরুন তাঁর হাতে বাড়তি এক লাখ কোটি টাকারও বেশি এসে গেছে। বাজেট তৈরির এমন চমৎকার সুযোগ গত ১০ বছরে কোনো প্রধানমন্ত্রী বা অর্থমন্ত্রী পাননি। দেশবাসী খুব বেশি সময় কিন্তু মোদিকে আর দেবে না। তাঁর গদি যাওয়ার কোনো আশঙ্কা নেই ঠিকই, কিন্তু জনপ্রিয়তা ধরে রাখার একটা চ্যালেঞ্জ তিনি নিজেই খাড়া করে দিলেন। কারণ, দিল্লির হার যতটা বিজেপির, তার চেয়েও বেশি তাঁর ও অমিত শাহর। এই ভয়ংকর হার বিজেপিবিরোধী শক্তিদের একজোট হতে যেমন সাহায্য করবে, তেমনই উৎসাহিত করবে সংগঠনে মোদি-শাহর বিরোধীদেরও। এর ফলে তাঁদের একলা ছড়ি ঘোরানোর দিন শেষ হতে পারে। বিহারে ইতিমধ্যে জোটবদ্ধতার সলতে পাকানো শুরু হয়ে গেছে। এই বছরের অক্টোবরে সেখানে ভোট। বিজেপি যদি জেতে, দলের গ্রাফ তাহলে উত্তরগামী হবে। না হলে মোদির কপালে চিন্তার ভাঁজ অবশ্যই গাঢ় হবে। আর কেজরিওয়াল? তাঁর চ্যালেঞ্জ তিনি নিজেই। গত বছর মোদির ওপর দেশবাসীর প্রত্যাশা যতখানি ছিল, তাঁর ওপরেও দিল্লিবাসীর প্রত্যাশা ততটাই। কেন্দ্রের সঙ্গে হাত মিলিয়েই তাঁকে আগামী পাঁচ বছর দিল্লি সামলাতে হবে। ঝগড়া নয়, হঠকারিতা নয়। একদা তাঁর গুরু প্রবীণ গান্ধীবাদী আন্না হাজারে তাঁকে অভিনন্দন জানিয়ে বলেছেন, অতীতের ভুল আর কোরো না। সেই উপলব্ধি অরবিন্দ কেজরিওয়ালের নিশ্চয় হয়েছে। না হলে তিনি এই এক বছরে এতটা বদলাবেন কেন? গত মঙ্গলবার একের পর এক কেন্দ্র থেকে জয়ের খবর আসার সময় তাঁর মুখ থেকে আচমকাই বেরিয়ে আসে একটি ইংরেজি শব্দ। ‘স্কেয়ারিং’। অবশ্যই এই জয় আতঙ্কেরই নামান্তর। কারণ, এই বিপুল প্রত্যাশার প্রতিদান তাঁকেই দিতে হবে। না হলে এই মানুষই তাঁকে পরিত্যাগ করবে। এটাই ভারতীয় গণতন্ত্রের সৌন্দর্য। সৌম্য বন্দ্যোপাধ্যায়: প্রথম আলোর নয়াদিল্লি প্রতিনিধি।	0
রাজনৈতিক ক্ষতি পোষাতে কর ছাড় চায় ঢাকা চেম্বার রাজনৈতিক অস্থিরতাজনিত ক্ষতি পোষাতে ব্যবসায়ীদের জন্য ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই) মূল্য সংযোজন কর বা মূসকে ৫০ শতাংশ ছাড় চেয়েছে। একই সঙ্গে সংগঠনটি বন্দরের মাশুল ৫০ শতাংশ কমানো এবং নতুন কর আরোপ না করারও দাবি জানিয়েছে। চেম্বারের সভাপতি হোসেন খালেদের নেতৃত্বে একটি প্রতিনিধিদল গতকাল বৃহস্পতিবার জাতীয় রাজস্ব বোর্ড (এনবিআর) চেয়ারম্যান নজিবুর রহমানের সঙ্গে বৈঠক করে এসব দাবি জানায়। এনবিআরের সম্মেলনকক্ষে বৈঠকটি অনুষ্ঠিত হয়। বৈঠকে এনবিআর চেয়ারম্যান জানান, ঢাকা চেম্বারের দাবিসমূহ গুরুত্বের সঙ্গে বিবেচনা করা হবে। তিনি ব্যবসায়ীদের প্রতি আহ্বান জানিয়ে বলেন, ‘আপনারা শুল্ক প্রদানে অসৎ পন্থা অবলম্বন করবেন না। যথাযথভাবে আয়কর দেবেন।’ তিনি জানান, এনবিআর ব্যবসা-বাণিজ্য সহজ করতে করবান্ধব পরিবেশ নিশ্চিত করবে। হোসেন খালেদ বলেন, চলমান অবরোধ কর্মসূচির ফলে ব্যবসায়ীরা আশানুরূপভাবে ব্যবসা করতে পারছেন না। তাই তাঁদের পক্ষে নির্ধারিত সময়ের মধ্যে ব্যাংকঋণ পরিশোধ করা কঠিন হয়ে পড়েছে। এই অবস্থায় ক্ষতিগ্রস্ত ব্যবসায়ীদের জন্য বিশেষ কর ছাড় প্রদানের প্রস্তাব করেন তিনি। ঢাকা চেম্বারের সভাপতি জানান, হরতাল-অবরোধের ফলে পণ্য পরিবহন কার্যক্রম বিঘ্নিত হওয়ায় দেশের বিভিন্ন বন্দরে পণ্য আটকে আছে। এতে ব্যবসায়ীদের অতিরিক্ত মাশুল দিতে হচ্ছে। ঢাকা চেম্বার বলছে, এ বছর থেকে সরকার কালোটাকা সাদা করার স্কিম বন্ধ করে দিয়েছে। শুধু স্কিম বন্ধ করলেই হবে না, সঙ্গে সঙ্গে কালোটাকার উৎসও বন্ধ করতে হবে। এনবিআর চেয়ারম্যানের কাছে ডিসিসিআই মূসকে ছাড় ও বন্দর মাশুল কমানোর দাবি ছাড়াও কিছু প্রস্তাব দিয়েছে। তারা আগামী ২০১৫-১৬ অর্থবছরে করমুক্ত ব্যক্তিগত আয়ের সীমা বাড়িয়ে ২ লাখ ৭৫ হাজার টাকায় উন্নীত করা এবং অটোমোবাইল খাতকে জাহাজশিল্পের মতো স্বতন্ত্র শিল্প হিসেবে স্বীকৃতি দেওয়ার সুপারিশ করেছে। বৈঠকে সংগঠনটির পক্ষ থেকে ইন্টারনেট ব্যবহারে নির্ধারিত ১৫ শতাংশ মূসক প্রত্যাহারের দাবি জানায়। সব ধরনের শিক্ষা খাতকে মূসক ও করের আওতামুক্ত রাখার প্রস্তাব করা হয়। এ ছাড়া সামাজিক দায়বদ্ধতা কার্যক্রমে (সিএসআর) খরচ করা অর্থ করমুক্ত রাখার দাবিও জানানো হয়। ঢাকা চেম্বার বলেছে, নতুন মূসক আইনসহ সব আইন ব্যবসাবান্ধব করতে হবে। অসংগতি ও জটিলতা কাটিয়ে আইনসমূহকে সহজ করতে হবে। সংগঠনটি বলেছে, নতুন মূসক আইনে খুচরা পর্যায়ে মূসক আরোপের সিদ্ধান্ত নিয়েছে সরকার। এ ক্ষেত্রে ক্ষুদ্র ও মাঝারি ব্যবসায়ীদের জন্য নির্দিষ্ট পরিমাণ মূসক আরোপ এবং প্রতি তিন বছর পর তা পরিমার্জন করা যেতে পারে। ঢাকা চেম্বার বলছে, বিনিয়োগবান্ধব পরিবেশ ও অবকাঠামোর অভাবে এবং রাজনৈতিক অস্থিরতার কারণে চলতি অর্থবছরের প্রথম ছয় মাস জুলাই-ডিসেম্বরে প্রায় ২ হাজার ৪ কোটি টাকার রাজস্ব ঘাটতি হয়েছে। হরতাল-অবরোধের প্রভাবে ব্যবসায়ীদের প্রতিদিন আনুমানিক ২ হাজার কোটি টাকা ক্ষতি হচ্ছে। আর গত ৩৬ দিনে সরকারের রাজস্ব ক্ষতি হয়েছে ৭ হাজার ৩৮৩ কোটি টাকা। সভায় ডিসিসিআইয়ের সহসভাপতি শোয়েব চৌধুরী, পরিচালক এ কে ডি খায়ের মোহাম্মদ খান, আবদুস সালাম, আসিফ এ চৌধুরী, হোসেন আকতার, খন্দকার আবদুল মুক্তাদির, খন্দকার আতিক-ই-রাব্বানী, মোক্তার হোসেন চৌধুরী, নেসার মাকসুদ খান, ওসমান গনি, ডিসিসিআইয়ের মহাসচিব এ এইচ এম রেজাউল কবিরসহ এনবিআরের ঊর্ধ্বতন কর্মকর্তারা উপস্থিত ছিলেন।	0
﻿2015-02-14 ২০ দলের আজ বিক্ষোভ, পুলিশ নামতে দেবে না বিএনপির নেতৃত্বাধীন ২০-দলীয় জোটকে আজ শনিবার বিক্ষোভ মিছিল করতে দেবে না সরকার। সরকারি দল ও পুলিশের সূত্র বলছে, এ ধরনের কর্মসূচি নিয়ে তাদের রাজপথে নামতে দেওয়া হবে না। কারণ আন্দোলনের নামে নাশকতা চলছে। টানা ৩৯ দিনের অবরোধের মধ্যে আজ রাজধানী ঢাকাসহ সারা দেশের জেলা, উপজেলা, পৌরসভা ও মহানগরের সব ওয়ার্ডে বিক্ষোভ মিছিল করার কর্মসূচি দিয়েছে জোট। তবে ঢাকা মহানগরের কোথায়, কখন মিছিল হবে, তা বলা হয়নি। এ জন্য পুলিশের অনুমতিও চাওয়া হয়নি। জনসভা ও মাইক ব্যবহারের জন্য পুলিশের অনুমতি নেওয়ার বাধ্যবাধকতা থাকলেও সাধারণত রাজনৈতিক দলগুলো বিক্ষোভ মিছিলের জন্য কোনো অনুমতি চায় না। সরকার ও পুলিশের দায়িত্বশীল সূত্র জানিয়েছে, রাজধানীসহ দেশের সব বিভাগ, জেলা ও উপজেলার গুরুত্বপূর্ণ জায়গায় পুলিশের পাশাপাশি অন্যান্য আইনশৃঙ্খলা রক্ষাকারী বাহিনী তৎপর থাকবে। এ বিষয়ে প্রয়োজনীয় পদক্ষেপ নিতে আইনশৃঙ্খলা রক্ষাকারী বাহিনীকে সরকারের উচ্চপর্যায় থেকে কঠোর নির্দেশনা দেওয়া হয়েছে। বিএনপি বলেছে, বিক্ষোভ মিছিলে বাধা দেওয়া হলে কাল রোববার থেকে ‘সর্বাত্মক’ হরতালসহ আরও কঠোর কর্মসূচি দেওয়ার নীতিগত সিদ্ধান্ত হয়েছে। দলটি আইন অমান্য করা এবং সরকারের বিরুদ্ধে অসহযোগ আন্দোলন শুরু করারও হুমকি দিয়েছে। গতকাল শুক্রবার দলের পক্ষ থেকে দেওয়া বিবৃতিতে যুগ্ম মহাসচিব সালাহ উদ্দিন আহমদ এ হুমকি দেন। এ ছাড়া আওয়ামী লীগের যেসব নেতা-মন্ত্রী ও পুলিশের কর্মকর্তা আন্দোলনকারীদের ‘এনকাউন্টার’ ও ‘ক্রসফায়ারে’ হত্যার কথা বলেছেন, তাঁদের ভবিষ্যতে জাতীয় ও আন্তর্জাতিক অপরাধ আদালতে বিচারের আওতায় আনা হবে। ৫ জানুয়ারির ‘একতরফা’ নির্বাচনের বর্ষপূর্তির দিনে ঢাকায় সমাবেশ করতে না পারায় ৬ জানুয়ারি থেকে সারা দেশে লাগাতার অবরোধ কর্মসূচি দেয় ২০-দলীয় জোট। অবরোধের মধ্যে ছয় দফায় বিভিন্ন মেয়াদে দেশব্যাপী হরতালও দেওয়া হয়। ২০-দলীয় জোটকে বিক্ষোভ করতে দেওয়া হবে কি না, জানতে চাইলে স্বরাষ্ট্র প্রতিমন্ত্রী আসাদুজ্জামান খান কামাল প্রথম আলোকে বলেন, ‘আমরা তাদের বিক্ষোভ করতে দেব কি না, সেটা বড় বিষয় নয়। তারা বিক্ষোভের জন্য লোক পাবে কি না, সেটা বড় বিষয়।’ তিনি বলেন, শান্তিপূর্ণ রাজনৈতিক কর্মসূচি পালন করতে কোনো বাধা নেই। তবে নাশকতার চেষ্টা করা হলে চরম শাস্তি ভোগ করতে হবে। বিক্ষোভ মিছিলের কর্মসূচি নিয়ে ঢাকা মহানগর বিএনপির আহ্বায়ক মির্জা আব্বাস ও হাবিব-উন-নবী খান গতকাল বিবৃতি দিয়েছেন। তাঁরা ২০-দলের সর্বস্তরের নেতা-কর্মীসহ নগরবাসীকে সর্বোচ্চ ত্যাগের মানসিকতা নিয়ে শেষ ধাপের আন্দোলনে আত্মনিয়োগ করার আহ্বান জানিয়েছেন। বিক্ষোভ কর্মসূচি ঘিরে আইনশৃঙ্খলা রক্ষাকারী বাহিনীও তৎপর রয়েছে। গতকাল ও আগের দিন রাজধানীর পল্টন এলাকার বিভিন্ন বহুতল ভবনে তল্লাশি চালানোর খবর পাওয়া গেছে। পুরানা পল্টনের আল-রাজি কমপ্লেক্সের একটি বেসরকারি প্রতিষ্ঠানের কর্মকর্তা জানান, বৃহস্পতিবার সকাল থেকে বিকেল পর্যন্ত ওই ভবনের সিঁড়ি ও লিফটের গোড়ায় সাদা পোশাকে পুলিশ ও গোয়েন্দা সদস্যরা অবস্থান নেন। তাঁরা আগন্তুকদের এই ভবনে কেন এসেছেন, কার কাছে এসেছেন, কোন অফিসে কাজ করেন—এ ধরনের নানা প্রশ্ন করেন। কথা বলে জানা গেছে, ঢাকার বাইরেও ২০-দলকে বিক্ষোভ কর্মসূচি পালনের অনুমতি দেওয়া হয়নি। পুলিশ বলছে, এ কর্মসূচিতে নাশকতার আশঙ্কা রয়েছে। তাই শান্তি-শৃঙ্খলা বজায় রাখার স্বার্থে অনুমতি দেওয়া হয়নি। চট্টগ্রাম মহানগর পুলিশের ভারপ্রাপ্ত কমিশনার এ কে এম শহিদুর রহমান প্রথম আলোকে বলেন, বিএনপি তাদের দলীয় কার্যালয়ের সামনে বিক্ষোভ করার অনুমতি চেয়েছিল, কিন্তু দেওয়া হয়নি। কেন দেওয়া হয়নি জানতে চাইলে তিনি বলেন, অবরোধ-হরতালে বিভিন্ন ধরনের নাশকতা করছে বিএনপি। এ অবস্থায় তাদের বিক্ষোভ করার সুযোগ দিলে আরও বড় ধরনের নাশকতামূলক কর্মকাণ্ড করতে পারে। রাজশাহী মহানগর পুলিশ কমিশনার মো. শামসুদ্দিন বলেছেন, ‘তারা যদি কাল (আজ শনিবার) শান্তিপূর্ণ কর্মসূচি পালন করার কথাও বলে, তা-ও আমরা অনুমতি দেব না। তাদের প্রতি আমাদের আস্থা নেই। কারণ, তারা এ যাবৎ যেসব কর্মসূচি পালন করেছে, সব ধ্বংসাত্মক।’ এ ছাড়া খুলনা, সিলেট, বরিশাল ও রংপুর মহানগর পুলিশের ঊর্ধ্বতন কর্মকর্তা এবং একাধিক জেলার পুলিশ সুপারের সঙ্গে কথা বলে জানা গেছে, ২০-দলীয় জোটের বিক্ষোভ মিছিল কর্মসূচি পালনের অনুমতি দেওয়া হবে না। বরং এ কর্মসূচিকে ঘিরে নাশকতার আশঙ্কা করছেন পুলিশের কর্মকর্তারা। খুলনা মহানগর পুলিশের মুখপাত্র ও অতিরিক্ত উপকমিশনার শেখ মুনিরুজ্জামান প্রথম আলোকে বলেন, পুলিশ নাশকতা দমনে সর্বোচ্চ সতর্ক অবস্থানে থাকবে। আর সিলেট মহানগর পুলিশের অতিরিক্ত উপকমিশনার (গণমাধ্যম) মো. রহমত উল্লাহ বলেছেন, মিছিল-মিটিং করে নাশকতার চেষ্টা করলে পুলিশ তাদের মোকাবিলা করবে। আইনশৃঙ্খলা রক্ষাকারী বাহিনীর এই অবস্থান সম্পর্কে জানতে চাইলে বিএনপির স্থায়ী কমিটির সদস্য মাহবুবুর রহমান প্রথম আলোকে বলেন, ‘নাশকতা এই সময়ের সবচেয়ে গুরুত্বপূর্ণ বিষয়। এটা বন্ধ হওয়া উচিত, এ বিষয়ে কারও দ্বিমত নেই। তবে বিক্ষোভ মিছিল, সভা-সমাবেশ করা নাগরিকের সাংবিধানিক ও মৌলিক অধিকার। এর প্রতি আপনাকে শ্রদ্ধা জানাতেই হবে। কিন্তু তা করতে না দিয়ে বিরোধী মতকে নস্যাৎ করে দেবেন, সেটা তো সম্ভব না।’	0
সহিংসতা বন্ধ ও সংলাপ চায় নাগরিক সমাজ হরতাল-অবরোধের মধ্যে চলমান সহিংসতা অবিলম্বে বন্ধ করতে এবং রাজনৈতিক বিরোধ নিরসনে আলাপ-আলোচনা শুরুর উদ্যোগ নিতে নাগরিক সমাজের পক্ষ থেকে আবারও রাজনৈতিক দলগুলোর প্রতি আহ্বান জানানো হয়েছে। গতকাল শুক্রবার সকালে জাতীয় প্রেসক্লাবে ‘উদ্বিগ্ন নাগরিকদের পক্ষে’ আয়োজিত এক সংবাদ সম্মেলনে সাবেক প্রধান নির্বাচন কমিশনার (সিইসি) এ টি এম শামসুল হুদা এ আহ্বান জানান। তিনি বলেন, তাঁরা মনে করেন, সহিংসতা বন্ধ ও আলোচনা শুরুর উদ্যোগ সমান্তরালভাবেই নিতে হবে। সেটা কীভাবে সম্ভব, কোন পক্ষের আগে ঘোষণা দেওয়া উচিত—এমন প্রশ্নের জবাবে সাবেক সিইসি বলেন, ‘কে কীভাবে কী করবেন, তা রাজনীতিকদেরই নির্ধারণ করতে দেওয়া উচিত। তবে সংবিধানের রক্ষক ও রাষ্ট্রের অভিভাবক হিসেবে রাষ্ট্রপতি উদ্যোগ নেবেন বলে আমাদের আশা।’ অবশ্য নাগরিক সমাজ নিজেরা উদ্যোগী হয়ে এ ব্যাপারে রাষ্ট্রপতির সঙ্গে সাক্ষাৎ করতে যাবে না। তাদের ডাকা হলে যাবে এবং আলোচনা শুরু হলে বিভিন্ন বিষয়ে অবদান রাখতে তারা প্রস্তুত আছে বলে সংবাদ সম্মেলনে বলা হয়। এ ছাড়া দেশের রাজনৈতিক সংকট স্থায়ীভাবে সমাধানে নাগরিক সমাজের এ উদ্যোগ এগিয়ে নেওয়ার লক্ষ্যে ১৩ সদস্যের একটি কমিটি ঘোষণা করা হয়। এ টি এম শামসুল হুদাকে এই কমিটির আহ্বায়ক করা হয়েছে। বাকি সদস্যরা হলেন এম হাফিজউদ্দিন খান, এ এস এম শাহজাহান, জামিলুর রেজা চৌধুরী, আকবর আলি খান, সি এম শফি সামি, রাশেদা কে চৌধূরী ও রোকিয়া আফজাল রহমান, সৈয়দ আবুল মকসুদ, শাহদীন মালিক, আনোয়ারুল আলম চৌধুরী পারভেজ, আহসান এইচ মনসুর ও বদিউল আলম মজুমদার। সংবাদ সম্মেলনে বলা হয়, এ কমিটিতে আরও কয়েকজন সদস্য যুক্ত হবেন। তাঁদের সম্মতি নিয়ে পরে তাঁদের নাম ঘোষণা করা হবে। কোনো রাজনৈতিক দলের সঙ্গে প্রত্যক্ষভাবে যুক্ত কাউকে এ কমিটিতে রাখা হচ্ছে না। এর আগে নাগরিক সমাজের পক্ষ থেকে ৯ ফেব্রুয়ারি রাষ্ট্রপতি আবদুল হামিদ, প্রধানমন্ত্রী শেখ হাসিনা ও বিএনপি চেয়ারপারসন খালেদা জিয়ার কাছে চিঠি পাঠিয়ে চলমান সহিংসতা বন্ধ করে সংকট নিরসনে সংলাপের উদ্যোগ নিতে আহ্বান জানানো হয়েছিল। ওই চিঠি পাঠানোর পরবর্তী কয়েক ঘণ্টার মধ্যেই সরকারদলীয় নেতারা নাগরিক সমাজের কড়া সমালোচনা করে বক্তব্য দেন। পরদিন বাণিজ্যমন্ত্রী তোফায়েল আহমেদ বলেছেন, নাগরিক সমাজের সংলাপ অবাস্তব ও অগ্রহণযোগ্য। এরপর ১১ ফেব্রুয়ারি ঢাকা মেডিকেল কলেজ হাসপাতালের বার্ন ইউনিট পরিদর্শন শেষে সংবাদ সম্মেলনে প্রধানমন্ত্রী শেখ হাসিনা বিরোধী জোটের সঙ্গে আলোচনার সম্ভাবনা নাকচ করে দেন। আর বিএনপির পক্ষ থেকে এ বিষয়ে এখন পর্যন্ত কোনো আনুষ্ঠানিক বক্তব্য দেওয়া হয়নি। এর পরও নাগরিকদের এ উদ্যোগের ভবিষ্যৎ আছে কি না, এমন প্রশ্নের জবাবে শামসুল হুদা বলেন, অনেক সময় রাজনীতিকেরা প্রকাশ্যে যা বলেন, সেটাই সব নয়। এ উদ্যোগ নিয়ে যে এত কথা হচ্ছে, তার মানে হলো সবাই এটিকে গুরুত্বের সঙ্গে নিচ্ছেন। তা ছাড়া চিঠিটির সঙ্গে যে ফরোয়ার্ডিং দেওয়া হয়েছিল, অনেক ক্ষেত্রেই আলোচনা হয়েছে সেটিকে ভিত্তি করে। তার সঙ্গে যে মূল চিঠিটি ছিল, সেটির ভাষ্য বিবেচনায় নেওয়া হলে কোনো সমস্যা হতো না। সংবাদ সম্মেলনে তিনি সেই চিঠিটি পড়ে শোনান এবং সেটিই তাঁদের অবস্থান বলে উল্লেখ করেন। সংকট নিরসনে জাতিসংঘ ও বিদেশি কূটনীতিকেরা কিছু কিছু উদ্যোগ নিচ্ছেন বলে শোনা যাচ্ছে। সেটার সঙ্গে নাগরিক সমাজের উদ্যোগের কোনো যোগাযোগ আছে কি না, সাংবাদিকদের এ প্রশ্নের জবাবে সাবেক সিইসি বলেন, ‘বিদেশিরা এসে আমাদের সমস্যা সমাধানে কাজ করুক, এটা সম্মানজনক নয়। নিজেদের সমস্যা সমাধানের পথ নিজেদেরই বের করতে হবে। সেই পথ হতে হবে স্থায়ী সমাধানের। রাজনৈতিক দলের বারবার রাষ্ট্রক্ষমতায় আসা-যাওয়ার পালাবদলে সংকটময় পরিস্থিতি সৃষ্টি হোক, এটা কেউই চায় না।’ দেশের সব সক্রিয় রাজনৈতিক দলের মধ্যে সংলাপের প্রস্তাব দিয়েছেন বিশিষ্ট নাগরিকেরা। জামায়াতে ইসলামীও তার অংশ হবে কি না, জানতে চাইলে শামসুল হুদা বলেন, সেটা রাজনৈতিকভাবেই ঠিক হবে। প্রধান দুই দলের মধ্যে কথাবার্তা শুরু হলেই সবকিছু ঠিক হয়ে যাবে। এখন এসব নিয়ে ভাবার সময় নয়। এখনকার সর্বোচ্চ অগ্রাধিকার হচ্ছে দেশে শান্তি ফিরিয়ে আনা। সে জন্য গণতান্ত্রিক ব্যবস্থায় আলোচনার কোনো বিকল্প নেই। আর আলোচনা শুরুর জন্য সংঘাত বন্ধ করা অনিবার্য। সংঘাত মানে অবরোধ-হরতাল, পেট্রলবোমা ছুড়ে মানুষ হত্যার পাশাপাশি গ্রেপ্তার-নির্যাতন ও বিচারবহির্ভূত হত্যা। উদ্বিগ্ন নাগরিকদের পরবর্তী কার্যক্রম কী হবে, জানতে চাইলে শামসুল হুদা বলেন, তাঁরা বিষয়টি নিয়ে তাঁদের উদ্যোগ অব্যাহত রাখবেন। বিভিন্ন প্রতিষ্ঠানের সঙ্গে যোগাযোগ, আলোচনা করবেন। মাঝেমধ্যে গণমাধ্যমকে সেগুলো জানাবেন। এ কাজ চালিয়ে নেওয়ার জন্য তাঁরা কমিটি গঠন করেছেন। গতকালের সংবাদ সম্মেলনে আরও উপস্থিত ছিলেন এম হাফিজউদ্দিন খান, সি এম শফি সামি, বদিউল আলম মজুমদার, শাহদীন মালিক, আহসান এইচ মনসুর প্রমুখ।	0
দ্রুত নির্বাচনের দাবি স্বাধীন নির্বাচন কমিশন নিয়োগ দিয়ে দ্রুত নির্বাচন দিতে হবে। নির্বাচনের ঘোষণা দেওয়ার মধ্য দিয়ে চলমান সহিংসতা বন্ধ করা যাবে। গতকাল শুক্রবার রাজধানীর সংসদ ভবনের সামনে মানিক মিয়া অ্যাভিনিউতে ভাসানী অনুসারী পরিষদের এক মানববন্ধনে বক্তারা এই দাবি জানান। মানববন্ধনে ভাসানী অনুসারী পরিষদের সংগঠকেরা ছাড়াও নাগরিক সমাজের প্রতিনিধিরা অংশ নেন। বেলা সাড়ে তিনটায় শুরু হওয়া মানববন্ধনে গণস্বাস্থ্য কেন্দ্রের প্রতিষ্ঠাতা জাফরুল্লাহ চৌধুরী বলেন, দেশে যেভাবে সহিংসতা চলছে তা আর চলতে দেওয়া যায় না। মানুষের জীবন, দেশের অর্থনীতিকে বাঁচাতে দ্রুত নির্বাচন অনুষ্ঠানের বিকল্প নেই। নিজস্ব প্রতিবেদক	0
সাবেক স্বৈরশাসক হাবরের বিচার শুরু হচ্ছে নির্যাতন, মানবতাবিরোধী অপরাধ এবং যুদ্ধাপরাধের দায়ে অভিযুক্ত চাদের সাবেক স্বৈরশাসক হাইসেন হাবরেকে বিশেষ ট্রাইব্যুনালে হাজির হওয়ার জন্য নির্দেশ দিয়েছে সেনেগাল সরকার। ২০১২ সালে হাবরের বিচারের জন্য একটি আদালত গঠনের চুক্তি সই করে সেনেগাল এবং আফ্রিকান ইউনিয়ন (এইউ)। খবর এএফপির। ২০১৩ সালের জুনে হাবরেকে গ্রেপ্তার করা হয়। তার পর থেকেই ‘আফ্রিকার পিনোশে’ নামে খ্যাত হাইসেন হাবরে সেনেগালের রাজধানী ডাকারে বন্দী রয়েছেন। এ বিচার একটি ঐতিহাসিক নজির স্থাপন করবে, কারণ নৃশংসতার জন্য অভিযুক্ত আফ্রিকার স্বৈরশাসকদের এ পর্যন্ত কেবল আন্তর্জাতিক আদালতেই বিচার হয়েছে। মানবাধিকার সংগঠনগুলোর অভিযোগ, ৭২ বছর বয়সী হাইসেন হাবরের আট বছরের শাসনামলে ৪০ হাজার লোককে হত্যা করা হয়। তাঁর বিরোধী এবং আদিবাসী সম্প্রদায়গুলো তীব্র নিপীড়নের শিকার হয়। সরকারের এক বিবৃতিতে বলা হয়েছে, সাবেক স্বৈরশাসক হাবরেকে আত্মপক্ষ সমর্থনের জন্য ওই বিশেষ ট্রাইব্যুনালে হাজির হওয়ার নির্দেশ দেওয়া হয়েছে। চারজন বিচারকের একটি প্যানেল দেড় বছর ধরে হাবরের বিরুদ্ধে ওঠা অভিযোগের তদন্ত করেন। বিচারকাজ আগামী মে বা জুনে পুরোদমে শুরু হবে বলে মনে করা হচ্ছে। সেনেগাল এ বিচারটি বছরের পর বছর বিলম্বিত করে। এইউ ২০০৬ সালেই এ বিচারের অনুমোদন দিলেও দেশটির প্রেসিডেন্ট আবদুল্লায়ে ওয়াদের আমলে তা বেশ কয়েক বছর থমকে থাকে। ওয়াদে ২০১২ সালের নির্বাচনে হেরে যান।	0
দক্ষিণ আফ্রিকার পার্লামেন্টে হাতাহাতি দক্ষিণ আফ্রিকার পার্লামেন্টে গত বৃহস্পতিবার রাতে প্রেসিডেন্ট জ্যাকব জুমার গুরুত্বপূর্ণ বার্ষিক ভাষণের সময় ব্যাপক বিশৃঙ্খলা হয়েছে। একপর্যায়ে নিরাপত্তাকর্মীদের সঙ্গে বিরোধীদলীয় কিছু সদস্যের হাতাহাতি হয়। এতে কয়েকজন আহত হন। খবর বিবিসির। জুমার ভাষণ নিয়ে আগে থেকে উত্তেজনা ও গোলযোগের আশঙ্কা ছিল। ভাষণ শুরু হওয়ার পরপরই প্রেসিডেন্টের ঘোর বিরোধী জুলিয়াস মালেমার নেতৃত্বাধীন ইকোনমিক ফ্রিডম ফাইটার্স (ইএফএফ) দলের আইনপ্রণেতারা তাঁকে বারবার বাধা দেন। প্রেসিডেন্টের ব্যক্তিগত বাসভবনের উন্নয়নকাজে সরকারের তহবিল খাত থেকে বিপুল অঙ্কের অর্থ ব্যয়সংক্রান্ত এক কেলেঙ্কারির ওপর জবাব চাইতে থাকেন তাঁরা। এতে শুরু হয় ব্যাপক হইচই, চিৎকার-চেঁচামেচি। হাঙ্গামাকারী ইএফএফ এমপিদের অধিবেশন থেকে বের করে দেওয়ার নির্দেশ দেন স্পিকার। একপর্যায়ে নিরাপত্তাকর্মীরা পার্লামেন্টের ভেতর ঢুকে মালেমাসহ তাঁর দলের সদস্যদের বের করে দেন। এ সময় নিরাপত্তাকর্মীদের সঙ্গে তাঁদের হাতাহাতি হয়। অনলবর্ষী বক্তা মালেমা আগে জুমার এএনসি দলের যুব শাখার প্রধান ছিলেন।	0
এএপির মন্ত্রিসভা আজ দুর্নীতিবিরোধী আন্দোলনে আন্না হাজারের সঙ্গে যেখানে তিনি অনশন করেছিলেন, সেই রামলীলা ময়দানেই আজ শনিবার দুপুর ১২টায় দ্বিতীয়বার দিল্লির মুখ্যমন্ত্রী হিসেবে শপথ নিচ্ছেন অরবিন্দ কেজরিওয়াল। সেই সঙ্গে শপথ নেবেন আরও ছয়জন মন্ত্রী। শপথ গ্রহণ করাবেন দিল্লির উপরাজ্যপাল নাজিব জং। আগেরবার ৪৯ দিনের সংক্ষিপ্ত শাসনে কেজরিওয়ালের মন্ত্রিসভায় কেউ উপমুখ্যমন্ত্রী ছিলেন না। এবার সেই দায়িত্ব দেওয়া হচ্ছে সাবেক সাংবাদিক মনীশ সিসোদিয়াকে। আগেরবার যাঁরা মন্ত্রী হয়েছিলেন, তাঁদের মধ্য থেকে মনীশ ছাড়া এবারও মন্ত্রী হচ্ছেন সত্যেন্দ্র জৈন। বাকি চারজন সবাই নতুন। এবারই প্রথম তাঁরা বিধায়ক হয়েছেন। গোপাল রাই, জিতেন্দ্র টোমার, সন্দীপ কুমার ও আসিম আহমেদ খান। যাঁরা বাদ পড়লেন, তাঁদের একজন বিতর্কিত। সোমনাথ ভারতী। আগের মন্ত্রিসভায় তিনি আইনমন্ত্রী ছিলেন এবং রাজধানীর এক মহল্লায় আফ্রিকার নাগরিকদের সঙ্গে স্থানীয় লোকজনের এক ঝামেলায় জড়িয়ে পড়েছিলেন। তাঁর নামে মামলা চলছে বলে এবার জিতলেও কেজরিওয়াল তাঁকে মন্ত্রী করছেন না। আর বাদ পড়েছেন কনিষ্ঠতম মন্ত্রী রাখী বিড়লা, ভালো কাজ করতে পারেননি বলে। সৌরভ ভরদ্বাজ, যিনি এবার রাষ্ট্রপতি-তনয়া শর্মিষ্ঠাকে হারালেন, আগেরবার মন্ত্রী থাকলেও এবার তাঁকে করা হচ্ছে না। এএপি সরকারের আজকের শপথ গ্রহণ অনুষ্ঠানে প্রধানমন্ত্রী নরেন্দ্র মোদি, স্বরাষ্ট্রমন্ত্রী রাজনাথ সিং, কেন্দ্রীয় নগর উন্নয়নমন্ত্রী ভেঙ্কাইয়া নাইডুকে আমন্ত্রণ জানালেও তাঁরা কেউই ‘অন্য কাজ থাকায়’ হাজির থাকছেন না। প্রধানমন্ত্রী দিল্লিতেই থাকছেন না। যাচ্ছেন মহারাষ্ট্রের বারামতিতে। সেখানে এনসিপি নেতা শারদ পাওয়ারের সঙ্গে এক মঞ্চ থেকে তাঁরা কৃষক সমাবেশে ভাষণ দেবেন। কংগ্রেসের অজয় মাকেন ও বিজেপির কিরণ বেদীকেও কেজরিওয়াল শপথ গ্রহণ অনুষ্ঠানে উপস্থিত থাকতে অনুরোধ করেছেন। তবে তাঁরাও সম্ভবত আসবেন না। আসছেন না আন্না হাজারেও। তবে সাধারণ মানুষ যাতে আসেন, সে জন্য কেজরিওয়াল সব এফএম রেডিও মারফত দিল্লিবাসীর প্রতি আবেদন জানিয়েছেন।	0
নারাজ ফেয়ারহেড এইচএসবিসি ব্যাংকের সুইস সাবসিডিয়ারির কার্যক্রম সম্পর্কে কতটুকু জানেন সে প্রশ্নের জবাব দিতে রাজি হননি যুক্তরাজ্যের বিবিসি ট্রাস্টের প্রধান রোনা ফেয়ারহেড। ফেয়ারহেড গত বছর বিবিসি পরিচালনা বোর্ডের প্রধান হন। তিনি ২০০৪ সাল থেকে এইচএসবিসির একজন অনির্বাহী পরিচালক। ২০০৭ সালে তাঁকে ব্যাংকটির নিরীক্ষা ও ঝুঁকি কমিটির দায়িত্ব দেওয়া হয়। সম্প্রতি এইচএসবিসির হিসাব ব্যবহার করে বিদেশে অর্থ পাচার করার যেসব অভিযোগ উঠেছে, তার কতগুলো ফেয়ারহেডের ব্যাংকটির ওই গুরুত্বপূর্ণ পদে থাকার সময়কার। গত বছর পার্লামেন্টের সংশ্লিষ্ট কমিটির প্রশ্নের জবাবে কিছু ভুলের কথা স্বীকার করেছিলেন তিনি। গার্ডিয়ান	0
চীনের বন্ধুত্বই পাকিস্তানের প্রধানমন্ত্রী নওয়াজ শরিফ বলেছেন, চীনের সঙ্গে বন্ধুত্ব তাঁর দেশের পররাষ্ট্রনীতির মূল ভিত্তি। তিনি চীনকে পাকিস্তানের অকৃত্রিম বন্ধু বলেও অভিহিত করেন। গতকাল শুক্রবার দেশটিতে সফররত চীনা পররাষ্ট্রমন্ত্রীর সঙ্গে আলাপকালে তিনি এ কথা বলেন। চীনা প্রেসিডেন্ট শি জিন পিংয়ের সফরের প্রস্তুতির অংশ হিসেবে দেশটির পররাষ্ট্রমন্ত্রী ইয়াং ই পাকিস্তান সফরে আসেন। বৈঠকে প্রধানমন্ত্রী নওয়াজ বলেন, পাকিস্তানের সরকার বিশ্বাস করে, চীনা প্রেসিডেন্টের সফরের মাধ্যমে দুই দেশের কৌশলগত সম্পর্ক আরও শক্তিশালী হবে। শি জিন পিংয়ের সফরে চীন-পাকিস্তান অর্থনৈতিক করিডর (সিপিইসি) প্রকল্পের গতি ত্বরান্বিত হবে বলেও তিনি আশা প্রকাশ করেন। ডন	0
বহদ্দারহাট থেকে পেট্রলবোমা ও ককটেল উদ্ধার চট্টগ্রামের বহদ্দারহাটের খাজা রোড এলাকা থেকে গত বৃহস্পতিবার রাত দেড়টার দিকে পাঁচটি পেট্রলবোমা ও সাতটি ককটেল উদ্ধার করেছে র্যাব। র্যাব-৭ চট্টগ্রামের সহকারী পরিচালক সোহেল মাহমুদ প্রথম আলোকে জানান, র্যাবের একটি দল টহল দেওয়ার সময় খাজা রোডের কোদালকাটা এলাকায় কাগজে মোড়ানো পাঁচটি পেট্রলবোমা ও সাতটি ককটেল উদ্ধার করে। এ ঘটনায় কাউকে আটক করা যায়নি। নাশকতামূলক কর্মকাণ্ড চালাতে বোমাগুলো কেউ রাস্তায় এনেছিল। র্যাবের উপস্থিতি টের পেয়ে তারা পালিয়ে যায়। এ ঘটনায় চান্দগাঁও থানায় একটি সাধারণ ডায়েরি (জিডি) করা হয়েছে। এদিকে বৃহস্পতিবার রাতে অভিযান চালিয়ে বিএনপি, জামায়াত ও শিবিরের আট কর্মীকে গ্রেপ্তার করেছে পুলিশ। অতিরিক্ত চট্টগ্রাম জেলা পুলিশ সুপার (বিশেষ শাখা) মোহাম্মদ নাঈমুল হাছান প্রথম আলোকে জানান, গ্রেপ্তার আসামিদের মধ্যে তিনজন বিএনপির, তিনজন জামায়াতের এবং দুজন শিবিরের কর্মী। জেলার সীতাকুণ্ড ও লোহাগাড়া থেকে তাঁদের গ্রেপ্তার করা হয়। তাঁদের বিরুদ্ধে নাশকতার মামলা রয়েছে। শুক্রবার আদালতের মাধ্যমে তাঁদের কারাগারে পাঠানো হয়েছে।	0
জাতিসংঘের উদ্বেগ বাংলাদেশে এক মাসের বেশি সময় ধরে চলমান রাজনৈতিক সহিংসতা ও প্রাণহানির পরিপ্রেক্ষিতে জাতিসংঘ গভীর উদ্বেগ জানিয়েছে—এ খবর ইতিমধ্যে এ দেশের সংবাদমাধ্যমে প্রকাশিত হয়েছে। কিন্তু সহিংসতা বন্ধ হওয়া দূরের কথা, হতাহত মানুষের তালিকা প্রতিদিন দীর্ঘ থেকে দীর্ঘতর হচ্ছে। সংবাদমাধ্যমে জানা গেল, এ দেশে স্থিতিশীলতা ফিরিয়ে আনার লক্ষ্যে বাংলাদেশ সরকারের সঙ্গে সমন্বয়ের দায়িত্ব দেওয়া হয়েছে জাতিসংঘের রাজনীতিবিষয়ক (সাবেক) সহকারী মহাসচিব অস্কার ফার্নান্দেজ তারানকোকে। এ ছাড়া জাতিসংঘ মহাসচিব বান কি মুনও প্রধানমন্ত্রী শেখ হাসিনা ও বিএনপির চেয়ারপারসন খালেদা জিয়ার সঙ্গে যোগাযোগ রাখছেন। বিবদমান দুই পক্ষের চরম বৈরিতাপূর্ণ অটল অবস্থানের ফলে যে হতাশাজনক পরিস্থিতি সৃষ্টি হয়েছে, তার পরিপ্রেক্ষিতে জাতিসংঘের এসব তৎপরতার খবর নিঃসন্দেহে আশাব্যঞ্জক। সরকারের সঙ্গে সমন্বয়ের দায়িত্বে তারানকোতবে আমাদের স্মরণ আছে, ২০১৪ সালের ৫ জানুয়ারি অনুষ্ঠিত ‘একতরফা’ নির্বাচনের আগে জাতিসংঘের পক্ষ থেকে তারানকো বাংলাদেশে এসে দুই পক্ষকে সমঝোতায় আনতে যে প্রয়াস নিয়েছিলেন, তা সফল হয়নি। সে জন্য কোন পক্ষের কতটা দায় ছিল, সে হিসাবে না গিয়ে নিঃসন্দেহে বলা যায়, তখন যদি একটা সমঝোতা হতো, তাহলে ৫ জানুয়ারির ‘একতরফা’ নির্বাচন আমরা এড়াতে পারতাম এবং আজকের এই সহিংস পরিস্থিতি থেকে বাংলাদেশ রক্ষা পেত। কিন্তু তা হয়নি বলে একতরফাভাবে নির্বাচন অনুষ্ঠান এবং তা প্রতিহত করার সহিংস প্রচেষ্টায় শতাধিক মানুষের প্রাণ গেছে। আর চলমান সহিংসতায় নিহতের সংখ্যা ৮৭ পেরিয়েছে এবং সহিংসতা অব্যাহত আছে। অতীত থেকে আমাদের শিক্ষা নেওয়া উচিত: বৈরিতা ও হিংসা-বিদ্বেষ থেকে কোনো পক্ষই উপকৃত হতে পারে না, ভীষণভাবে ক্ষতিগ্রস্ত হয় গোটা জাতি। গণতান্ত্রিক রীতিনীতি চর্চার বিকল্প নেই; সংলাপ-আলোচনা, দর-কষাকষি ও বোঝাপড়ার মধ্য দিয়ে সব সংকটের সমাধানে পৌঁছা সম্ভব। দুই বিবদমান পক্ষকে আলোচনার টেবিলে বসতে রাজি করানোর ব্যাপারে জাতিসংঘসহ দেশি–বিদেশি সব উদ্যোগকে আমরা স্বাগত জানাচ্ছি। পরিস্থিতি নিয়ন্ত্রণের বাইরে যাওয়ার আগেই সংশ্লিষ্টদের শুভবুদ্ধির উদয় ঘটুক।	0
﻿2015-02-15 বিক্ষোভ ডেকে ঝটিকা মিছিল রাজধানী ঢাকাসহ দেশের কোথাও আগাম জানান দিয়ে বিক্ষোভ মিছিল করেনি বিএনপির নেতৃত্বাধীন ২০-দলীয় জোট। তবে রাজধানীতে জোটের ব্যানারে ১৮টি জায়গায় চোরাগোপ্তা ধরনের ঝটিকা মিছিল বের হয়েছে। কয়েকটি স্থানে মিছিলে পুলিশের ধাওয়া এবং আওয়ামী লীগের হামলার খবর পাওয়া গেছে। ঢাকার বাইরেও বিভিন্ন স্থানে ঝটিকা মিছিল হয়েছে। এর মধ্যে ঠাকুরগাঁওয়ে ২৬ জনকে আটক করেছে পুলিশ। এদিকে দুই দিনের বিরতি দিয়ে আবারও সারা দেশে ৭২ ঘণ্টার হরতাল দিয়েছে ২০ দল। আজ রোববার সকাল ছয়টা থেকে বুধবার সকাল ছয়টা পর্যন্ত হরতাল চলবে। গতকাল শনিবার এক বিবৃতিতে জোটের পক্ষে বিএনপির যুগ্ম মহাসচিব সালাহ উদ্দিন আহমদ এ কর্মসূচির ঘোষণা দেন। গত ৬ জানুয়ারি থেকে লাগাতার অবরোধ কর্মসূচির পাশাপাশি এ পর্যন্ত সাত দফায় বিভিন্ন মেয়াদে হরতাল দিল বিএনপি জোট। ইতিমধ্যে রাজধানী ঢাকাসহ বিভিন্ন জেলা শহরেও হরতালে শৈথিল্য দেখা দিয়েছে। এ অবস্থায় আন্দোলন নিয়ে জোটের মাঠপর্যায়ের নেতা-কর্মীদের মধ্যে হতাশা ছড়িয়ে পড়ছে। সিলেট জেলা ছাত্রদলের সভাপতি সাঈদ আহমদ বলেন, ‘এত দীর্ঘ সময় ধরে এভাবে কর্মসূচি চালানোর অভিজ্ঞতা অনেকের নেই। তাই ক্লান্তি এলেও মামলা-গ্রেপ্তারসহ যাবতীয় হয়রানি বিবেচনায় এ ক্লান্তি ঝেড়ে আমরা আন্দোলন অব্যাহত রাখতে চাই।’ বিএনপি ও জোটের নেতাদের অভিমত হচ্ছে, এখন পর্যন্ত আন্দোলনে প্রাথমিক সফলতা এসেছে। আগে বিএনপি একা সংলাপের কথা বললেও এখন দেশি-বিদেশি বিভিন্ন মহল, এমনকি জাতিসংঘও আলোচনার কথা বলছে। পাশাপাশি আন্দোলনে নেমে সরকারের স্বৈরতান্ত্রিক রূপ সবার কাছে স্পষ্ট করা গেছে। তবে নাশকতা ও পেট্রলবোমা হামলার যে ভয়াবহ ঘটনা এখন ঘটছে, তাতে বিএনপির ভাবমূর্তি নষ্ট হচ্ছে বলে মনে করেন জোটের নেতারা। এ কারণে বিদেশিদের সমর্থন পেতেও বিএনপিকে বেগ পেতে হচ্ছে বলে জানান একজন নেতা। জানতে চাইলে বিএনপির স্থায়ী কমিটির সদস্য মাহবুবুর রহমান বলেন, ২০ দলের কর্মসূচি দেশ ও বিশ্বের দৃষ্টি আকর্ষণ করেছে। বিএনপির দাবি জাতীয় ও আন্তর্জাতিক পর্যায়ে আলোচনার বিষয় হয়ে দাঁড়িয়েছে। এটিও একটি অর্জন। তবে এবারের আন্দোলনেও ২০১৩ সালের মতো জনগণকে সম্পৃক্ত করা যায়নি। এমনকি আতঙ্কের কারণে নেতা-কর্মীদেরও মাঠে নামানো যাচ্ছে না। পুলিশের মামলা-অভিযানের কারণে নেতা-কর্মীদের বড় অংশ আত্মগোপনে চলে গেছে। কিন্তু আন্দোলন দীর্ঘ হওয়ায় এই আত্মগোপন হতাশা বাড়িয়ে তুলছে। এ অবস্থায় টানা অবরোধের মধ্যে গতকাল সারা দেশে জেলা, উপজেলা, পৌরসভা ও মহানগরের সব ওয়ার্ডে বিক্ষোভ মিছিলের কর্মসূচি দেয় ২০ দল। কেন্দ্রীয়ভাবে ঢাকা মহানগরের ওয়ার্ড পর্যায়ে মিছিলের কর্মসূচি ছিল। জোটের নেতা-কর্মীদের গুম-খুনের প্রতিবাদে এবং নতুন করে সংসদ নির্বাচনের জন্য সংলাপ ও সমঝোতাসহ আর কিছু দাবিতে এ কর্মসূচি দেওয়া হয়। প্রত্যক্ষদর্শী সূত্র জানায়, গতকাল দুপুরের দিকে নয়াবাজার থেকে বিএনপি-জামায়াতের একটি মিছিল বাবুবাজার সেতুর কাছে গেলে আওয়ামী লীগের নেতা-কর্মীদের ধাওয়ার মুখে পড়ে। এ সময় দুই পক্ষের মধ্যে পাল্টাপাল্টি ইটপাটকেল নিক্ষেপ হয়। এতে বিএনপি-জামায়াতের চারজন আহত হন। একজনকে আওয়ামী লীগের কর্মীরা মারধর করে পুলিশে দেন। এ ছাড়া পুরান ঢাকার লালবাগে পুলিশের সঙ্গে ধাওয়া-পাল্টাধাওয়া হয়েছে। সকালের দিকে গেন্ডারিয়ায় সতীশ সরকার সড়কে, মোহাম্মদপুর তাজমহল রোডে, যাত্রাবাড়ীর কোনাপাড়ায়, ডেমরার মাজার রোডে, ফার্মগেট বিজ্ঞান কলেজের পাশে, মিরপুরের কালশী, মতিঝিল ও দক্ষিণখান, মগবাজার চৌরাস্তায় ও বিজয়নগরে বিএনপি-জামায়াত-শিবির মিছিল বের করে। ঢাকা বিশ্ববিদ্যালয় এলাকা, গ্রিন রোড, জগন্নাথ বিশ্ববিদ্যালয় এলাকায় ও বুয়েট থেকে ছাত্রদল ছোট মিছিল বের করে। তবে পুলিশের ধাওয়ায় মিছিলকারীরা পালিয়ে যায়। ঠাকুরগাঁওয়ে ধাওয়া: বিক্ষোভ মিছিলকে কেন্দ্র করে ঠাকুরগাঁওয়ে পুলিশের সঙ্গে নেতা-কর্মীদের পাল্টাপাল্টি ধাওয়ার ঘটনা ঘটেছে। এ সময় পুলিশ রাবার বুলেট ছুড়ে ও কাঁদানে গ্যাসের শেল নিক্ষেপ করে। আটক করে অন্তত ২৬ নেতা-কর্মীকে। বিক্ষোভে অংশ নিতে বিএনপির নেতা-কর্মীরা ঠাকুরগাঁও শহরের দলীয় কার্যালয়ে জড়ো হন। দুপুর পৌনে ১২টার দিকে পুলিশ সুপার রাস্তায় মিছিল না করে কার্যালয়ের সামনে করতে বলেন। পরে শহীদ মোহাম্মদ আলী সড়কে লোকজনের জটলা দেখে একদল পুলিশ এগিয়ে যায়। সেখানে অবস্থান নেওয়া বিএনপির কর্মীরা পুলিশের ওপর ইটপাটকেল নিক্ষেপ করতে থাকেন। জবাবে পুলিশ রাবার বুলেট ও কাঁদানে গ্যাসের শেল ছোড়ে। এ সময় তিনটি যানবাহন ভাঙচুর করেন কর্মীরা। পরে দলীয় কার্যালয়ের সামনে বিক্ষোভ সমাবেশ হয়। মাগুরায় সংঘর্ষ: বিকেলে মাগুরার সিমাখালী বাজারে বিএনপি ও যুবদলের নেতা-কর্মীরা মিছিল বের করার চেষ্টা করলে শালিখা থানার ভারপ্রাপ্ত কর্মকর্তা (ওসি) বিপ্লব কুমার নাথ বাধা দেন। ক্ষুব্ধ নেতা-কর্মীরা এ সময় ওসির গাড়ি লক্ষ্য করে ইটপাটকেল ছোড়েন। একপর্যায়ে দুই পক্ষের মধ্যে সংঘর্ষ বাধে। এ সময় একজন কনস্টেবল আহত হন। পুলিশ শটগান ও রাইফেলের গুলি ছোড়ে। ঘটনাস্থল থেকে ময়নুদ্দিন নামের বিএনপির এক নেতাকে আটক করে পুলিশ। চট্টগ্রামে ঝটিকা মিছিল: হালিশহর ও বন্দর থানা বিএনপির কর্মী-সমর্থকেরা গতকাল দুটি ঝটিকা মিছিল করেন। এ ছাড়া নগরে বিএনপির আর কোনো নেতা-কর্মীকে মাঠে দেখা যায়নি। গতকাল ভোর থেকে বিএনপির দলীয় কার্যালয় নাসিমন ভবন পুলিশ ঘেরাও করে রাখে। বেলা ১১টায় বন্দর থানার মুন্সিপাড়া থেকে আনন্দবাজার পর্যন্ত একটি ঝটিকা মিছিল করেন নেতা-কর্মীরা। মিছিলে নেতৃত্ব দেন বন্দর থানার সভাপতি এম এ আজিজ ও শ্রমিক দলের নেতা শেখ নুরুল্লাহ বাহার। বিকেল চারটার দিকে হালিশহর মহিলা পলিটেকনিক কলেজ ক্যাম্পাসের কাছ থেকে ঝটিকা মিছিল বের করে বিএনপি। পাঁচ মিনিটের এই ঝটিকা মিছিলে ৪০-৪২ জন কর্মী-সমর্থক অংশ নিয়েছিলেন। বরিশাল ও সিলেটে পুলিশের বাধা: বরিশালে বিএনপির বিক্ষোভ মিছিলে পুলিশ বাধা দেয়। সকাল সোয়া ১০টায় নগরের নাজির মহল্লা থেকে বিএনপির বিক্ষোভ মিছিল বের হলে জেলখানার মোড়ে পুলিশ আটকে দেয়। পরে সেখানেই সমাবেশ করেন নেতা-কর্মীরা। সিলেট নগরের কেন্দ্রস্থলের কোর্ট পয়েন্টসহ উপজেলাগুলোতে ২০ দলের বিক্ষোভ হয়নি। নেতা-কর্মীদের বাইরে বের হতেও দেখা যায়নি। বেলা একটার দিকে নগরের কোর্ট পয়েন্ট থেকে জেলা বিএনপির জ্যেষ্ঠ যুগ্ম আহ্বায়ক দিলদার হোসেন কয়েকজন কর্মীকে নিয়ে মিছিল বের করার চেষ্টা করলে পুলিশ বাধা দেয়। এ ছাড়া ফরিদপুর, মানিকগঞ্জ, রংপুর, কক্সবাজার থেকেও ঝটিকা মিছিলের খবর এসেছে। বগুড়ার সান্তাহারে বিএনপির বিক্ষোভ মিছিল থেকে একটি যাত্রীবাহী বাস ভাঙচুর করা হয়েছে। {প্রতিবেদন তৈরিতে সহায়তা করেছেন সংশ্লিষ্ট এলাকার প্রথম আলোর প্রতিনিধিরা}	0
বিএনপির আন্দোলন ধ্বংস করতে চায় সরকার নাশকতার কারণে শেষ পর্যন্ত বিএনপি চলমান আন্দোলন থেকে তেমন কিছু অর্জন করতে সমর্থ হবে না বলে মনে করছে সরকার। অবরোধ-হরতাল পালন করতে না পারার মাধ্যমে ইতিমধ্যে তা স্পষ্ট হতে শুরু করেছে। ফলে সংলাপ নিয়ে বিভিন্ন পক্ষের উদ্যোগে আপাতত সাড়া দেবে না সরকার। সরকারের শীর্ষ পর্যায় মনে করছে, এ অবস্থায় প্রশাসনিকভাবে মোকাবিলার পাশাপাশি দলীয় কর্মসূচি, ব্যবসায়ী, শ্রমিক এবং সামাজিক সংগঠনের মাধ্যমে নাশকতাবিরোধী জনমত জোরদার করতে হবে। ইতিমধ্যে বিভিন্ন ব্যবসায়ী, শ্রমিক ও সামাজিক সংগঠন নানা কর্মসূচি নিয়ে মাঠে নেমেছে। নাম প্রকাশে অনিচ্ছুক সরকারের একজন নীতিনির্ধারক প্রথম আলোকে বলেন, বিএনপি সামনে থেকে এই কর্মসূচি দিলেও তা পালনের ক্ষেত্রে দলের নেতা-কর্মী-সমর্থকেরাই সম্পৃক্ত হচ্ছেন না। জ্যেষ্ঠ অনেক নেতাও দলের কর্মসূচি সম্পর্কে আগে থেকে জানতে পারেন না। এতে নেতা-কর্মীরা বিচ্ছিন্ন থাকছেন। নাশকতার কারণে মানুষও তাঁদের ওপর ক্ষুব্ধ হচ্ছে। আওয়ামী লীগের সভাপতিমণ্ডলীর দুজন সদস্য প্রথম আলোকে বলেন, যেকোনো আন্দোলন তুঙ্গে ওঠার ১৫ থেকে ২০ দিনের মধ্যেই সফল না হলে তা ব্যর্থ হয়। দীর্ঘ সময় আন্দোলন ধরে রাখা কঠিন কাজ। তাঁরা বলেন, নব্বইয়ের এরশাদবিরোধী আন্দোলনে ২৭ নভেম্বর ডা. মিলন নিহত হওয়ার পর আন্দোলন তুঙ্গে ওঠে। ৪ ডিসেম্বর সন্ধ্যায় এরশাদ পদত্যাগের ঘোষণা দেন এবং ৬ ডিসেম্বর ক্ষমতা ছাড়েন। ’৯৬ সালের ১৫ ফেব্রুয়ারির একদলীয় নির্বাচনের পর তীব্র আন্দোলনের মুখে ১৫ দিনের মধ্যে তৎকালীন বিএনপি সরকারকে তত্ত্বাবধায়ক সরকারের আইন পাস করে সরে যেতে হয়। একইভাবে ২০০৭ সালের ২২ জানুয়ারির নির্বাচন বাতিলের দাবিতে ৩ জানুয়ারি আওয়ামী লীগের প্রার্থীরা তাঁদের দলীয় মনোনয়নপত্র প্রত্যাহার করেন। ৭ জানুয়ারি শেখ হাসিনা আন্দোলনের মাসব্যাপী কর্মসূচি ঘোষণা করেন। ১১ জানুয়ারি দেশে জরুরি অবস্থা জারি হয় এবং নতুন সরকার গঠিত হয়। এই নেতারা বলেন, বিএনপির টানা অবরোধ ও হরতালের ৪০ দিন পেরিয়ে গেছে। দীর্ঘ সময় ধরে ঢিলেঢালা আন্দোলন করে সফলতা পাওয়ার নজির দেশে নেই। তার ওপর সাধারণ মানুষকে বীভৎসভাবে পুড়িয়ে মারায় এ আন্দোলনের প্রতি জনগণের কোনো সহানুভূতি নেই। এ পরিস্থিতিতে সরকারের নীতিনির্ধারকেরা মনে করেন, বিভিন্ন মহল থেকে সংলাপের দাবি জোরালো হলে সরকারও কৌশলী হবে। তারা বিএনপির চেয়ারপারসন খালেদা জিয়াকে সংলাপের জন্য কিছু শর্ত দিতে পারে। প্রথমেই থাকবে জামায়াতে ইসলামীর সঙ্গ ত্যাগ করা। ইতিমধ্যে ব্রাসেলসভিত্তিক গবেষণা সংস্থা ইন্টারন্যাশনাল ক্রাইসিস গ্রুপ (আইসিজি) সরকারের প্রতি সংলাপে বসার আহ্বানের পাশাপাশি বিএনপিকে জামায়াতে ইসলামীর সঙ্গ ত্যাগ করার আহ্বান জানিয়েছে। নিউইয়র্ক টাইমসও তাদের সম্পাদকীয়তে বিএনপিকে সহিংসতা ও জামায়াতের সঙ্গ ছাড়ার পরামর্শ দিয়েছে। আরও কিছু শর্তের কথা ভাবা হচ্ছে বলে সরকারের নীতিনির্ধারণী সূত্র দাবি করেছে। এর মধ্যে আছে যুদ্ধাপরাধীদের বিচারের প্রতি সমর্থন ঘোষণা, নাশকতার দায় স্বীকার করা এবং এর জন্য জাতির কাছে ক্ষমা চাওয়া। তবে উদ্বিগ্ন নাগরিক সমাজের সংলাপের আহ্বানে সাড়া না দেওয়ার সিদ্ধান্ত নিয়েছে সরকারের শীর্ষ পর্যায়। সরকার মনে করছে, এই উদ্যোগ মূলত বেকায়দায় পড়া বিএনপিকে টেনে তোলার প্রচেষ্টা। ফলে প্রধানমন্ত্রীর পক্ষ থেকে নাগরিক সমাজের চিঠির জবাব দেওয়ার সম্ভাবনা কম বলে সূত্র জানায়। জানতে চাইলে আওয়ামী লীগের জ্যেষ্ঠ নেতা ও বাণিজ্যমন্ত্রী তোফায়েল আহমেদ প্রথম আলোকে বলেন, যাঁরা এ প্রস্তাব দিয়েছেন, তাঁরা বিএনপিকে উদ্ধার করার জন্য মাঠে নেমেছেন। কারণ, সন্ত্রাসী তৎপরতার জন্য বিএনপি ইতিমধ্যে দেশে এবং আন্তর্জাতিক পর্যায়ে ধিক্কৃত হয়েছে। তিনি বলেন, সন্ত্রাসী ও জঙ্গি তৎপরতায় যারা সম্পৃক্ত, তাদের সঙ্গে কোনো সংলাপ হবে না।	0
চলমান রাজনৈতিক সংকট সমাধানের আহ্বান যুক্তরাষ্ট্রে নিযুক্ত বাংলাদেশের রাষ্ট্রদূত মোহাম্মদ জিয়াউদ্দিন বিখ্যাত থিঙ্ক ট্যাংক ন্যাশনাল ডেমোক্রেটিক ইনস্টিটিউটের (এনডিআই) প্রেসিডেন্ট কেনেথ ওলাকের সঙ্গে গত বৃহস্পতিবার তাঁর ওয়াশিংটনের কার্যালয়ে সাক্ষাৎ করেন। রাষ্ট্রদূত মোহাম্মদ জিয়াউদ্দিন ও এনডিআইপ্রধান কেনেথ ওলাক গণতন্ত্র, মানবাধিকার, স্বচ্ছতা, উগ্রবাদ ও সন্ত্রাস দমন বিষয়ে আলোচনা করেন। এ সময় কেনেথ ওলাক বাংলাদেশের বর্তমান রাজনৈতিক সংকট সমাধানের উপায় খঁুজে বের করার বিষয়ে গুরুত্ব আরোপ করেন। গত শুক্রবার ওয়াশিংটনে বাংলাদেশ দূতাবাসের এক সংবাদ বিজ্ঞপ্তিতে এ তথ্য জানানো হয়। এনডিআইপ্রধান বাংলাদেশের অর্থনৈতিক ও সামাজিক উন্নয়নের ভূয়সী প্রশংসা করেন। তিনি উল্লেখ করেন, বাংলাদেশে পর্যায়ক্রমে উন্নতির দিকে এগিয়ে যাচ্ছে এবং দেশের জনগণ গণতন্ত্রে বিশ্বাস করে। তিনি বাংলাদেশের গণতন্ত্রকে সুসংহত করার ক্ষেত্রে এনডিআইর পক্ষ থেকে সব ধরনের সহযোগিতা দেওয়ার আশ্বাস দেন।	0
রাজনীতি ছেড়ে দেওয়া হবে খালেদার নির্বুদ্ধিতার প্রায়শ্চিত্ত অর্থমন্ত্রী আবুল মাল আবদুল মুহিত বলেছেন, ‘২০১৪ সালের নির্বাচনে অংশ না নিয়ে খালেদা জিয়া নির্বুদ্ধিতার পরিচয় দিয়েছিলেন। নির্বুদ্ধিতার প্রায়শ্চিত্ত কি জ্বালাও-পোড়াও। আমি মনে করি, খালেদা জিয়ার নির্বুদ্ধিতার প্রায়শ্চিত্ত রাজনীতি ছেড়ে দেওয়া।’ ঢাকা বিশ্ববিদ্যালয়ের নবাব নওয়াব আলী চৌধুরী সিনেট ভবনে ‘চলমান রাজনৈতিক সহিংসতায় ক্ষতিগ্রস্ত শিক্ষাব্যবস্থা’ শীর্ষক সেমিনারে প্রধান অতিথির বক্তব্যে অর্থমন্ত্রী এসব কথা বলেন। শিক্ষা ও গবেষণার কাজে যুক্ত ‘জার্নি’ নামের একটি সংগঠন এ সেমিনারের আয়োজন করে। বিএনপি তাদের রাজনৈতিক দলের সত্তা হারাতে বসেছে মন্তব্য করে অর্থমন্ত্রী আরও বলেন, অবরোধ-হরতাল কোনো রাজনৈতিক আন্দোলন নয়। রাষ্ট্রবিরোধী, জনগণবিরোধী আন্দোলন। এ আন্দোলনের জন্য খালেদা জিয়ার বিরুদ্ধে রাষ্ট্রদ্রোহের ব্যবস্থা নেওয়া প্রয়োজন। প্রধানমন্ত্রীর রাজনীতিবিষয়ক উপদেষ্টা এইচ টি ইমাম বলেন, ‘সন্ত্রাসীর সঙ্গে আলোচনা করে কোনো সমাধান নয়। অন্যায় স্বীকার করতে হবে, এর পরে আন্তর্জাতিক উদ্যোগে আলোচনা হতে পারে। এর আগে আমাদের পক্ষ থেকে সাড়া দেওয়ার কোনো প্রশ্নই নেই।’ দেশকে আন্তর্জাতিক সন্ত্রাসবাদের মধ্যে টেনে নেওয়ার জন্যই এ আন্দোলন বলে মন্তব্য করে তিনি বলেন, যারা এখন দেশে সন্ত্রাসী কার্যকলাপ করছে, তাদের পেছনে আন্তর্জাতিক সন্ত্রাসবাদের সাহায্য রয়েছে। প্রাথমিক ও গণশিক্ষামন্ত্রী মোস্তাফিজার রহমান বলেন, ‘নাগরিক সমাজ সহিংসতাকে বন্ধ করার ব্যাপারে “প্রেসক্রাইব” করছে, তারা তো জানেই না কারা কী করছে। শুধু শিক্ষাব্যবস্থাই ক্ষতিগ্রস্ত তা নয়, পুরো বাংলাদেশের অগ্রযাত্রাকে থামানোর চেষ্টা করা হচ্ছে।’ সেমিনারে মূল প্রবন্ধ উপস্থাপন করেন ঢাকা বিশ্ববিদ্যালয়ের বাণিজ্য অনুষদের সাবেক ডিন খন্দকার বজলুল হক। প্রবন্ধে বলা হয়, শিক্ষা ক্ষেত্রে বাংলাদেশের অর্জন অক্ষুণ্ন রাখতে চলমান সহিংসতা বন্ধ করা ছাড়া উপায় নেই। বিশ্ব শিক্ষক ফেডারেশনের সভাপতি মাহফুজা খানমের সভাপতিত্বে সেমিনারে আরও বক্তব্য দেন বিশ্ববিদ্যালয় মঞ্জুরি কমিশনের চেয়ারম্যান এ কে আজাদ চৌধুরী, শিক্ষাসচিব নজরুল ইসলাম খান, ঢাকা বিশ্ববিদ্যালয়ের সাবেক উপাচার্য এস এম এ ফায়েজ, জাতীয় বিশ্ববিদ্যালয়ের উপাচার্য হারুন-অর-রশিদ প্রমুখ।	0
সাবেক স্বৈরশাসক হাবরের বিচার শুরু হচ্ছে নির্যাতন, মানবতাবিরোধী অপরাধ এবং যুদ্ধাপরাধের দায়ে অভিযুক্ত চাদের সাবেক স্বৈরশাসক হাইসেন হাবরেকে বিশেষ ট্রাইব্যুনালে হাজির হওয়ার জন্য নির্দেশ দিয়েছে সেনেগাল সরকার। ২০১২ সালে হাবরের বিচারের জন্য একটি আদালত গঠনের চুক্তি সই করে সেনেগাল এবং আফ্রিকান ইউনিয়ন (এইউ)। খবর এএফপির। ২০১৩ সালের জুনে হাবরেকে গ্রেপ্তার করা হয়। তার পর থেকেই ‘আফ্রিকার পিনোশে’ নামে খ্যাত হাইসেন হাবরে সেনেগালের রাজধানী ডাকারে বন্দী রয়েছেন। এ বিচার একটি ঐতিহাসিক নজির স্থাপন করবে, কারণ নৃশংসতার জন্য অভিযুক্ত আফ্রিকার স্বৈরশাসকদের এ পর্যন্ত কেবল আন্তর্জাতিক আদালতেই বিচার হয়েছে। মানবাধিকার সংগঠনগুলোর অভিযোগ, ৭২ বছর বয়সী হাইসেন হাবরের আট বছরের শাসনামলে ৪০ হাজার লোককে হত্যা করা হয়। তাঁর বিরোধী এবং আদিবাসী সম্প্রদায়গুলো তীব্র নিপীড়নের শিকার হয়। সরকারের এক বিবৃতিতে বলা হয়েছে, সাবেক স্বৈরশাসক হাবরেকে আত্মপক্ষ সমর্থনের জন্য ওই বিশেষ ট্রাইব্যুনালে হাজির হওয়ার নির্দেশ দেওয়া হয়েছে। চারজন বিচারকের একটি প্যানেল দেড় বছর ধরে হাবরের বিরুদ্ধে ওঠা অভিযোগের তদন্ত করেন। বিচারকাজ আগামী মে বা জুনে পুরোদমে শুরু হবে বলে মনে করা হচ্ছে। সেনেগাল এ বিচারটি বছরের পর বছর বিলম্বিত করে। এইউ ২০০৬ সালেই এ বিচারের অনুমোদন দিলেও দেশটির প্রেসিডেন্ট আবদুল্লায়ে ওয়াদের আমলে তা বেশ কয়েক বছর থমকে থাকে। ওয়াদে ২০১২ সালের নির্বাচনে হেরে যান।	0
ক্লার্ককে ‘স্বাগত’ জানাচ্ছে বাংলাদেশ সাকিব আল হাসান দারুণ কথা বলেছেন। যার সারমর্ম...না, থাক সারমর্ম নয়, পুরো কথাটাই শুনুন, ‘প্রস্তুতি ম্যাচে সে যত খুশি রান করুক। বিশ্বকাপে আমাদের বিপক্ষে রান না করলেই হলো। আর বিশ্বকাপে যদি তার খেলা না-ই হয়, সেটা হবে অস্ট্রেলিয়ার জন্য বিরাট ক্ষতি।’ ব্রিসবেনে সংবাদমাধ্যমকে সাকিবের বলা এই কথাগুলো অস্ট্রেলিয়ার অধিনায়ক মাইকেল ক্লার্ক প্রসঙ্গে। গত ডিসেম্বরে হ্যামস্ট্রিংয়ে অস্ত্রোপচারের পর এই কদিন চলছিল ক্লার্কের পুনর্বাসন প্রক্রিয়া। এখন বিশ্বকাপের জন্য মোটামুটি ফিট। অপেক্ষায় আছেন ৫ ফেব্রুয়ারি ব্রিসবেনে ক্রিকেট অস্ট্রেলিয়া একাদশের হয়ে বাংলাদেশের বিপক্ষে প্রস্তুতি ম্যাচ খেলার। অবশ্য সিডনি গ্রেড ক্রিকেট ম্যাচ দিয়ে ক্লার্ক খেলায় ফিরেছেন কালই। গর্ডনের বিপক্ষে ওয়েস্টার্ন সাবার্বসের হয়ে প্রায় তিন ঘণ্টা উইকেটে কাটিয়ে ১২৮ বলে ৫১ রান করেছেন দুই চার আর এক ছক্কায়। নিজের এমন প্রত্যাবর্তনে তিনি খুশি হলেও ক্রিকেট অস্ট্রেলিয়ার ওয়েবসাইটে জানিয়েছেন সতর্ক প্রতিক্রিয়া, ‘খেলায় ফিরতে পারাটা অবশ্যই অসাধারণ। তবে অস্ট্রেলিয়ার হয়ে আন্তর্জাতিক ম্যাচ খেলার জন্য আমাকে আরও অনেক দূর যেতে হবে।’ বোঝাই যাচ্ছে, বাংলাদেশের বিপক্ষে ৫ ফেব্রুয়ারির ম্যাচটা অগ্নিপরীক্ষা হয়ে আসছে ক্লার্কের জন্য। যে পরীক্ষায় তার জন্য বিশেষ ছকও কষে ফেলেছে বাংলাদেশ দল। সংবাদমাধ্যমকে সেটারই অংশবিশেষ জানিয়েছেন বাংলাদেশের বোলিং কোচ হিথ স্ট্রিক, ‘আমরা ফিল্ডিংটা একটু পিছিয়ে দেব, যেন তাঁকে বেশি বেশি সম্ভব সিঙ্গেল নিতে হয়।’ বাংলাদেশ দল অবশ্য প্রথম ‘আনঅফিসিয়াল’ প্রস্তুতি ম্যাচটা খেলবে ৩ ফেব্রুয়ারি, প্রতিপক্ষ ওই ক্রিকেট অস্ট্রেলিয়া একাদশই। দুই ম্যাচের জন্য এর মধ্যেই দুটি আলাদা দল ঘোষণা করেছে ক্রিকেট অস্ট্রেলিয়া। বাংলাদেশ দলের ম্যানেজার খালেদ মাহমুদ এই দুই প্রতিপক্ষকে বেশ সমীহ করছেন। ‘দ্বিতীয় ম্যাচে তো ক্লার্কই খেলবে। প্রথম ম্যাচের দলেও কুইন্সল্যান্ডের মূল দলের তিনজন খেলোয়াড় আছেন। মোটামুটি জাতীয় দলের পর অস্ট্রেলিয়ার দ্বিতীয় শক্তির দলই খেলবে ম্যাচ দুটোতে’—কাল মুঠোফোনে বলছিলেন মাহমুদ। সে সঙ্গে বললেন, ‘আসল ম্যাচের আগেই আমাদের বোলাররা ওকে বল করবে, আমি মনে করি এটা তাদের জন্য একটা ভালো সুযোগ। যদি এই ম্যাচে তাকে দ্রুতই ফিরিয়ে দেওয়া যায়, বিশ্বকাপের ম্যাচে ছেলেরা বাড়তি আত্মবিশ্বাস পাবে।’ এক দিন বিরতির পর কাল সকালে অ্যালান বোর্ডার মাঠে ঘণ্টা তিনেক অনুশীলন করেছে বাংলাদেশ দল। তবে স্থানীয় ক্লাব ক্রিকেটের ম্যাচ থাকায় এদিন অনুশীলনে কোনো নেট বোলার পাওয়া যায়নি। দলের বোলারদেরই তাই লম্বা সময় ধরে বল করতে হয়েছে, যার একটা সুবিধাও দেখছেন টিম ম্যানেজার, ‘আজ (গতকাল) নেটে একেকজন ৮-১০ ওভার করে বল করেছে। স্পেল ভাগ করে দেওয়া হয় ওদের। শুরুর দিকের স্পেলে কীভাবে বল করতে হবে, মাঝে কীভাবে করতে হবে বা ডেথ ওভারের বোলিং কেমন হবে, সেগুলোর অনুশীলন হয়েছে।’ ভিডিও বোলিং সিমুলেটর ছিল কালকের অনুশীলনেও। নাসির, এনামুল, তাইজুলরা খেলেছেন মিচেল স্টার্ক-মিচেল জনসনদের ‘বল’। ব্রিসবেনে দলের সঙ্গে যোগ দিয়ে পুরোদমে অনুশীলন করছেন তামিম ইকবাল। ব্যাটিং করছেন, দৌড়াচ্ছেনও। তবে অস্ত্রোপচারের জায়গা পুরোপুরি ঠিক হলো কি না, বোঝার জন্য দ্রুতগতির যে স্প্রিন্ট দেওয়ার কথা, সেটা এখনো দেননি। অস্ত্রোপচার হওয়া হাঁটু ওই দৌড়ের ভার ও গতি সহ্য করতে পারলেই ধরে নেওয়া যাবে তামিম খেলার জন্য পুরোপুরি প্রস্তুত। তবে এই স্প্রিন্ট যেদিনই দেন না কেন, ৩ ফেব্রুয়ারির প্রথম প্রস্তুতি ম্যাচে তাঁর খেলার সম্ভাবনা খুবই কম। ম্যানেজার খালেদ মাহমুদও আভাস দিলেন, ‘মানসিকভাবে এখন ও বেশ ভালো অবস্থায় আছে। তবে আমার ব্যক্তিগত মতামত, এসব ক্ষেত্রে তাড়াহুড়া না করাই ভালো। জোর করে খেলার চেয়ে পুরোপুরি সুস্থ হয়ে খেলা উচিত।’	2
বিজয় আমাদের বড় পাওয়া তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা এমনিতেই অনূর্ধ্ব-১৯ দলের ছেলেদের খোঁজখবর আমরা সব সময়ই রাখার চেষ্টা করি। নানাজনের কাছ থেকে শুনি কে ভালো খেলছে বা উঠে আসছে। সেবার শুনলাম আমাদের একটি ছেলে নাকি অস্ট্রেলিয়ায় অনূর্ধ্ব-১৯ বিশ্বকাপে দারুণ খেলছে। সবচেয়ে বেশি রানও করেছে টুর্নামেন্টে। পরে জাতীয় লিগে একসঙ্গেই খেললাম খুলনায়। সেই প্রথম ভালো করে দেখলাম বিজয়ের (এনামুল হক) ব্যাটিং। টি-টুয়েন্টি বিশ্বকাপের আগেই অবশ্য জাতীয় লিগ খেলেছে। তবে ঢাকার হয়ে খেলেছে শুরুতে। সেভাবে তাই দেখা হয়নি। খুলনায় প্রথম ম্যাচেই খুব ভালো ব্যাটিং করেছিল। তবে ব্যাটিংয়ের চেয়ে আলাদা করে আমার নজর কাড়ল মানসিকতায়। ওই বয়সেই দেখলাম অনেক পরিণত। কথাবার্তায় ও চিন্তাভাবনায়। এরপর তো দ্রুতই জাতীয় দলে চলে এল। সত্যি বলতে, দলে ডাক পাওয়ার পর আমার মনে হয়েছিল একটু বেশিই তাড়াতাড়ি হলো কি না। ব্যাটিং সামর্থ্য নিয়ে প্রশ্ন ছিল না। ভাবছিলাম আন্তর্জাতিক ক্রিকেটের চাপ সামলাতে পারবে কি না। কিন্তু ওর সেই পরিণতিবোধের প্রমাণ পেলাম আবারও। দ্বিতীয় ম্যাচে সেঞ্চুরির পর মনে হলো, এই ছেলে পারবে। যাবে অনেকদূর। সেই পথেই আছে। ওর সবচেয়ে বড় গুণ, থিতু হয়ে গেলে বড় ইনিংস খেলে। আমাদের দলের জন্য বড় একটি পাওয়া বিজয়। ওর একটি ব্যাপার নিয়ে সমালোচনাও করেন কেউ কেউ। প্রচুর ডট বল খেলে। ওর বড় ইনিংসগুলোতে অনেক ডট বল দেখাও যায়। তবে আমি সেদিকে না তাকিয়ে বলব আগে রানসংখ্যার দিকে তাকাতে। আমাদের মতো দলে এ রকম একজন ব্যাটসম্যান খুবই দরকার, থিতু হয়ে গেলে যে একটা পাশ আগলে রাখতে পারে অনেকক্ষণ। আর ওর বয়সটাও মনে রাখা উচিত সবার। আস্তে আস্তে আরও অনেক কিছু শিখবে। ও নিজেও এটা জানে, চেষ্টার কমতি রাখছে না। নেটে প্রায়ই আমাকে বলে, ‘রাজ ভাই, তোমার এই বলে এখানে খেলে সিঙ্গেল নেব বা এই ওভারে ৫-৬টা সিঙ্গেল নেব।’ কোচ, সিনিয়রদের সঙ্গে অনেক কথাও বলে কীভাবে আরও বেশি সিঙ্গেল বের করা যায়। ওর আরেকটা ভালো গুণ, সব সময়ই শিখতে চায় এবং দ্রুত শেখে। এমনিতেই বয়সের তুলনায় বেশ পরিণত। কিন্তু জানে, উন্নতির কোনো শেষ নেই। আমি নিশ্চিত এই সমস্যা ও কাটিয়ে উঠবে, সবদিকেই আরওউন্নতি করবে। অস্ট্রেলিয়া-নিউজিল্যান্ডের কন্ডিশন বাংলাদেশের কোনো ব্যাটসম্যানের জন্যই সহজ হবে না। বিজয়ের জন্যও হবে না। ফুটওয়ার্ক একটু ঠিক করতে হবে, ফ্ল্যাশি শট খেলার লোভ সামলাতে হবে। তবে আগেই বলেছি, ও খুব দ্রুত শেখে। ঠিকই মানিয়ে নেবে ওখানকার উইকেটে। এখনকার ক্যাম্প আর প্রস্তুতি ম্যাচগুলো হবে গুরুত্বপূর্ণ। ২০১২ সালে ওই যুব বিশ্বকাপে ভালো খেলেছে বটে। তবে অত দিন আগের অভিজ্ঞতা আসলে সেভাবে কাজে দেয় না। তা ছাড়া এখন আরও বড় আসর, কঠিন লড়াই, মানসিকতাই থাকবে আলাদা। মনস্তাত্ত্বিকভাবে হয়তো একটু সাহস পাবে যে আগে এখানে খেলেছি। এটুকুই। বিজয়ের কাছে বিশ্বকাপে আমার চাওয়া থাকবে, এখনো পর্যন্ত যেভাবে খেলে চলেছে, সেটাই চালিয়ে যাওয়া। শুরুতেই খুব বেশি শট না খেলে একটু সময় নেওয়া। তারপর থিতু হতে পারলে ইনিংস টেনে নিয়ে যাওয়া। টপ অর্ডারে একজন লম্বা ইনিংস খেললে অন্যদের কাজ সহজ হয়ে যায়। মাঠে ও ড্রেসিংরুমে বিজয় অনেক প্রাণবন্ত। চঞ্চল, উচ্ছল। খুব মিশুক, দলের ছোট-বড় সবার সঙ্গেই দ্রুত মিশতে পারে। এমন চরিত্র দলের জন্য সব সময়ই ভালো। কিপিং তো করেই, ফিল্ডিংও খুব ভালো। তবে আসল কাজ করতে হবে ব্যাটিংয়েই। ক্যারিয়ারের শুরুর দিকেই অস্ট্রেলিয়ায় এমন একটি টুর্নামেন্ট খেলা খুব ভালো হবে ওর জন্য, অনেক কিছু শিখতে পারবে। ওর সামর্থ্য আছে ক্যারিয়ারে অনেক দূর যাওয়ার। এই বিশ্বকাপ হতে পারে সেই পথে বড় এক পদক্ষেপ।	2
আফ্রিদি-ঝড়ের পরও কিউইদের জয় মিসবাহর ধীরস্থির ব্যাটিংয়ের পাশে আফ্রিদি-ঝড়। ৮৭ বলে ৫৮ করলেন মিসবাহ, ৩৯ বলে ৬৭ আফ্রিদি। দুজনে মিলে পাকিস্তানের স্কোরটাকে নিয়ে গিয়েছিলেন ২১০ রানে। দুর্দান্ত ফর্মে থাকা নিউজিল্যান্ড ব্যাটসম্যানদের সামনে খুব বড় স্কোর নয়। তার পরও বোলিং লাইনআপটা বেশ শক্তিশালী বলে আশায় ছিল মিসবাহ-উল-হকের দল। কিন্তু সে আশায় জল ঢেলে দিলেন গ্রান্ট এলিয়ট আর রস টেলর। এলিয়ট ও টেলরের অপরাজিত দুটি ফিফটিতেই ম্যাচটা বের করে নেয় নিউজিল্যান্ড। এহসান আদিলের বলে এলিয়টের বাউন্ডারিতে যখন পাকিস্তানের রানটা টপকাল নিউজিল্যান্ড, হাতে ৭ উইকেট আর ৬৩ বল। ওয়েলিংটনে এই জয় দিয়ে দুই ম্যাচের ওয়ানডে সিরিজে ১-০ ব্যবধানে এগিয়ে গেল ব্রেন্ডন ম্যাককালামের দল। ট্রেন্ট বোল্ট আর কাইল মিলসের তোপে পাকিস্তান ১ রানে হারায় প্রথম উইকেট, ২৯ রানে দ্বিতীয়টি, ৩২ রানে তৃতীয়। তারপর এক পাশে মিসবাহ ধরে খেলার চেষ্টা করলেও উল্টো পাশে উইকেট পড়তে থাকে নিয়মিত বিরতিতে। ৮ নম্বরে ব্যাট করতে নেমে আফ্রিদি এসে পাল্টা মার শুরু করার পর কিছুক্ষণের জন্য একটু খেই হারিয়ে ফেলে কিউই বোলিং। ২১ বলে ফিফটি করেন পাকিস্তানি অলরাউন্ডার, ৬৭ রানের ইনিংসে মেরেছেন ৯টি চার আর ৩টি ছক্কা। মিসবাহ-আফ্রিদির ৭১ রানের জুটিই দুই শ পার করায় পাকিস্তানকে। তাড়া করতে নেমে ব্রেন্ডন ম্যাককালাম ও মার্টিন গাপটিলের উদ্বোধনী জুটিতে ৩১ রান তোলে নিউজিল্যান্ড। ব্যক্তিগত ১৭ রানে বিলওয়াল ভাট্টির বলে আহমেদ শেহজাদের হাতে ধরা পড়েন ম্যাককালাম। অধিনায়কের বিদায়ের পর টম ল্যাথাম ও গাপটিল গড়েন ৪৪ রানের জুটি। ১০১ রানে নিউজিল্যান্ডের তৃতীয় উইকেট পড়ার পর আর কোনো বিপদ হতে দেননি এলিয়ট ও টেলর। বল হাতে ২৬ রানে ৩ উইকেট নেওয়ার পাশাপাশি ৬৮ বলে ৬৪ রানের ইনিংসটির জন্য ম্যাচসেরাও হয়েছেন এলিয়ট। ক্রিকইনফো। সংক্ষিপ্ত স্কোর পাকিস্তান: ৪৫.৩ ওভারে ২১০ (আফ্রিদি ৬৭, মিসবাহ ৫৮, সোহেল ২৩; এলিয়ট ৩/২৬, বোল্ট ২/২৫, মিলস ২/২৯, অ্যান্ডারসন ২/৪৭)। নিউজিল্যান্ড: ৩৯.৩ ওভারে ২১৩/৩ (এলিয়ট ৬৪*, টেলর ৫৯*, ল্যাথাম ২৩; আফ্রিদি ১/৩৯, ভাট্টি ১/৫১, ইরফান ১/৬০)। ফল: নিউজিল্যান্ড ৭ উইকেটে জয়ী। ম্যান অব দ্য ম্যাচ: গ্রান্ট এলিয়ট।	2
টেস্টকে বিদায় ব্রাভোর ওয়েস্ট ইন্ডিজ ক্রিকেট বোর্ডের রোষানলে পড়ে সম্প্রতি ওয়ানডে অধিনায়কত্ব হারিয়েছেন জেসন হোল্ডারের কাছে। বাদ পড়েছেন বিশ্বকাপ দল থেকেও। সেই ক্ষোভেই কি না এবার টেস্ট ক্রিকেটকে বিদায় বলে দিলেন ডোয়াইন ব্রাভো। তবে সাদা পোশাকে আর না খেললেও, সীমিত ওভারের ক্রিকেটে খেলে যাওয়ার ইচ্ছার কথা জানিয়ে দিয়েছেন একই সঙ্গে। পরশু আনুষ্ঠানিক বিবৃতিতে ৩১ বছর বয়সী ওয়েস্ট ইন্ডিয়ান অলরাউন্ডার বলেছেন, ‘আমি টেস্ট থেকে আজই অবসর নিচ্ছি। সিদ্ধান্তের কথা বোর্ডকে জানিয়ে দিয়েছি। তবে ওয়েস্ট ইন্ডিজের হয়ে সীমিত ওভারের ম্যাচগুলো খেলে যাব।’ গত বছর বেতন-ভাতা নিয়ে বোর্ডের সঙ্গে দ্বন্দ্বের কারণে ভারত সফর থেকে নিজেদের প্রত্যাহার করে নেয় ব্রাভোর নেতৃত্বাধীন ক্যারিবীয় দল। এই ঘটনার পরই বোর্ডের সঙ্গে সম্পর্ক অবনতি হয় ব্রাভোর। বিশ্বকাপ দল থেকে বাদ পড়াসহ অধিনায়কত্ব কেড়ে নেওয়া হয়। অবশ্য সাদা পোশাকে দীর্ঘদিন ধরেই অনুপস্থিত ব্রাভো। দেশের হয়ে সর্বশেষ টেস্ট খেলেছিলেন ২০১০ সালের ডিসেম্বরে শ্রীলঙ্কার বিপক্ষে। এক অর্থে তাই, টেস্ট থেকে তাঁর এই বিদায় বড় কোনো চমক নয়। ক্রিকইনফো।	2
আজ শুরু দ্বিতীয় রাউন্ড ১৬তম জাতীয় লিগের প্রথম পর্বটা শেষ হয়েছে বিশাল সব জয় দিয়ে। দ্বিতীয় রাউন্ডের ম্যাচ শুরু হচ্ছে আজ থেকে। দেশের রাজনৈতিক পরিস্থিতির কারণে জাতীয় লিগ এবার হচ্ছে রাজধানী ঢাকা ও এর আশপাশের মাঠে। তবে ৭২ ঘণ্টার হরতালের কারণে দ্বিতীয় পর্বের সেই সূচিতেও আনতে হয়েছে সামান্য পরিবর্তন। এই পর্বে রাজশাহী ও চট্টগ্রাম বিভাগের ম্যাচটি ফতুল্লার আউটার স্টেডিয়ামে হওয়ার কথা থাকলেও এখন হবে মিরপুর শেরেবাংলা স্টেডিয়ামে। অন্য তিনটি ম্যাচ পূর্ব নির্ধারিত ভেন্যুতেই হবে। ঢাকা ও ঢাকা মহানগর দল খেলবে ফতুল্লা স্টেডিয়ামে। খুলনা-বরিশাল মুখোমুখি হবে বিকেএসপির দুই নম্বর মাঠে। তিন নম্বর মাঠে হবে রংপুর-সিলেট ম্যাচ।	2
এশিয়ার সেরা অস্ট্রেলিয়া সিডনির অলিম্পিক স্টেডিয়ামের ৭৬ হাজার দর্শকের কোরাসে কান পাতা দায়। এই তো, আর কয়েকটা মিনিট। তার পরই ৯ বছরের মধ্যে প্রথম কোনো বড় শিরোপা জিতবে অস্ট্রেলিয়া। কিন্তু নির্ধারিত সময়ের যোগ করা সময়ে সন হিউং মিনের গোলে স্তম্ভিত হয়ে পড়ল পুরো স্টেডিয়াম। নিজেদের মাঠেই তরি ডুববে তীরে? দক্ষিণ কোরিয়া তখন দেখছিল ৫৫ বছর পর এশিয়ান কাপ জয়ের আশা। শেষ পর্যন্ত উদ্ধার করলেন বদলি হিসেবে নামা জেমস ট্রইসি। অতিরিক্ত সময়ের প্রথমার্ধের অন্তিম মুহূর্তে গোল করে আবার স্বাগতিকদের ভাসালেন উচ্ছ্বাসে। শেষ পর্যন্ত এই গোলটাই গড়ে দিয়েছে ম্যাচের ভাগ্য, ২-১ গোলে জিতে প্রথমবারের মতো এশিয়ান কাপজয়ী অস্ট্রেলিয়া। মাসিমো লুঙ্গোর দুর্দান্ত এক ভলিতে প্রথমার্ধেই এগিয়ে গিয়েছিল অস্ট্রেলিয়া। আক্রমণ-পাল্টা আক্রমণে জমজমাট ম্যাচে দুই দলই এর আগে-পরে সুযোগ পেয়েছে গোল করার। দুই দলের গোলে শট, বল দখল—সবকিছুই ছিল কাছাকাছি, কিন্তু শেষ পর্যন্ত ভাগ্যে শিকে ছিঁড়েছে অস্ট্রেলিয়ারই। ২০০৬ সালে সর্বশেষ বড় জয় ওশেনিয়া কাপ, ওই বছরই ওশেনিয়া ছেড়ে এশিয়ান ফুটবল কনফেডারেশনে যোগ দেয় অস্ট্রেলিয়া। এশিয়াতে এসে তৃতীয় প্রচেষ্টায় তারা মাথায় পরল এশীয় ফুটবল শ্রেষ্ঠত্বের মুকুট। সকারুদের কোচ অ্যাঞ্জে পোস্তেকগ্লু এখন পাখির চোখ করছেন আরও বড় কিছুকে, ‘এটা আমাদের কাছে অনেক বড় কিছু। আমার তো মনে হয় আজ রাতে কেউই ঘুমাতে পারবে না। হয়তো আমি একটু পক্ষপাতদুষ্ট হয়ে পড়তে পারি, তবে এটাই সব খেলার সেরা। আশা করি, বিশ্বের সবাইকেও নিজেদের ক্ষমতা দেখাতে পারব, কারণ এই ছেলেদের ওপর আমার অনেক আস্থা আছে।’ অতিরিক্ত সময়ের গোল খানিকটা হকচকিয়েই দিয়েছিল পোস্তেকগ্লু, ‘গোলটা এতই দেরিতে খেয়েছিলাম, আমি ভয় পাচ্ছিলাম যে ছেলেরা ভেঙে পড়ে কি না। তবে জানতাম, আমরা ঠিকই সামলে নেব।’ এএফপি।	2
অন্যকলাম মায়ের মন ছেলে খেলছে কোর্টে। উপলক্ষটাও অনেক বড়, অস্ট্রেলিয়ান ওপেন ফাইনাল। মায়ের মন কি আর ওখানে না থেকে পারে? জুডি মারে অস্ট্রেলিয়াতেই থাকতে চেয়েছিলেন, কিন্তু বাস্তবতা হলো, ছেলের পাশে থাকতে পারছেন না। কর্তব্যজ্ঞান যে উপেক্ষা করার সাধ্য নেই! অস্ট্রেলিয়ান ওপেনের ফাইনালে আজ নোভাক জোকোভিচের সঙ্গে খেলবেন অ্যান্ডি মারে। মা জুডি এত দিন ছেলের পাশেই ছিলেন, সেমিফাইনালে দর্শকসারি থেকে গলাও ফাটিয়েছেন। একসময় ছেলের কোচও ছিলেন, দরকার হলে পরামর্শও দিতে পারতেন দুই-একটা। কিন্তু গত বুধবারই ডাক পড়েছে ফেড কাপ দলে যোগ দেওয়ার জন্য। এর মধ্যেই অস্ট্রেলিয়া থেকে উড়ে গিয়েছেন হাঙ্গেরিতে। কিন্তু জুডির বয়স ৫৫, এই বয়সে কীভাবে টেনিস খেলেন! ব্রিটিশ মহিলা দলে ‘নন-প্লেয়িং ক্যাপ্টেন’ হয়েছেন তিনি। মেইল অনলাইন। ফিগোর সমর্থক যতটা সহজ ভেবেছিলেন এখন হয়তো আর এতটা সহজ মনে হচ্ছে না। ফিফা সভাপতি পদে পুনর্নির্বাচিত হতে হলে শক্ত প্রতিদ্বন্দ্বিতা করেই আসতে হবে সেপ ব্ল্যাটারকে। জর্ডানের আলি বিন আল হুসেইন, ডাচ ফুটবল অ্যাসোসিয়েশনের প্রধান মিশেল ফন প্রাগ, সাবেক ফিফা নির্বাহী জেরোম শ্যাম্পেন ও সাবেক ফরাসি ফুটবলার ডেভিড জিনোলার পর সভাপতি পদে ব্ল্যাটারের নতুন প্রতিদ্বন্দ্বী পর্তুগিজ ফুটবল কিংবদন্তি লুইস ফিগো। প্রার্থিতা ঘোষণা করার পর থেকেই সাবেক ও বর্তমান ফুটবলারদের অনেকেই ফিগোর প্রতি সমর্থনও জানানো শুরু করেছেন। স্বদেশি ডেকো ফিফার নতুন সভাপতি হিসেবে ফিগোকেই চান, একই চাওয়া রিয়াল মাদ্রিদে ফিগোর একসময়ের সতীর্থ স্প্যানিশ কিংবদন্তি রাউলেরও। পিছিয়ে নেই অবশ্য ব্ল্যাটারও। ফিফার সাংগঠনিক কাঠামোর একটা বিশাল অংশই তো তিনি নিজের মুঠোয় পুরে রেখেছেন। ফিগো কি পারবেন ফিফাকে ব্ল্যাটারের মুঠো থেকে মুক্ত করতে? মার্কা।	2
থাইল্যান্ড-মালয়েশিয়া যেখানে এগিয়ে হাতে কাগজ-কলম। সামনে ল্যাপটপ। মাঠের দিকে তাকিয়ে অক্লেশে নোট নিচ্ছেন। কে এই ভিনদেশি? দাইসুকি তারাকাদো। জাপান ফুটবল ফেডারেশনের ফুটবল উন্নয়ন প্রকল্পের পারফরম্যান্স বিশ্লেষক। চল্লিশে পা রাখা এই জাপানি সিলেট স্টেডিয়ামের প্রেসবক্সে এসে বসেন মূলত বঙ্গবন্ধু কাপে মালয়েশিয়ার খেলা দেখতে! বঙ্গবন্ধু কাপে খেলছে মালয়েশিয়া অনূর্ধ্ব-২৩ দল, এই দলের সঙ্গে কুয়ালালামপুরে মার্চে অলিম্পিক বাছাইপর্বে খেলবে জাপান (গ্রুপে আরও আছে ভিয়েতনাম, লাওস)। এবার বোঝা গেল জাপান ফুটবল অ্যাসোসিয়েশন কেন তারাকাদোকে পাঠিয়েছে বাংলাদেশে? বাংলাদেশে মালয়েশিয়ার দুটি ম্যাচ দেখে টোকিও ফিরে জেএফএকে দেবেন প্রতিবেদন। জাপান প্রায় ফুটবলের প্রথম বিশ্বের বাসিন্দা, সুতরাং প্রতিদ্বন্দ্বীর হাঁড়ির খবর জানতে তারা ‘গোয়েন্দা’ পাঠাবে না কেন? টাকার সঙ্গে জাপানের সুদূরপ্রসারী পরিকল্পনাও আছে। তৃণমূল থেকে খেলোয়াড় তুলে ভিত্তি তৈরির নমুনাও এই বঙ্গবন্ধু কাপে আছে। থাইল্যান্ড-মালয়েশিয়ার মতো দেশগুলো এখানে তাদের জাতীয় দল না পাঠিয়ে অলিম্পিক দলটাকে খেলার সুযোগ দিয়েছে। ভবিষ্যৎ গড়তে এটিই অগ্রাধিকার তালিকার শীর্ষে। সামনে যে অনূর্ধ্ব-২৩ দলের খেলা। থাইল্যান্ড দলের প্রধান কোচ চোকি তানি বলছিলেন, পাঁচ বছর পর অনূর্ধ্ব-১৭ বিশ্বকাপে খেলার লক্ষ্য স্থির করেছে দেশটির ফুটবল ফেডারেশন। তাই এখন অনূর্ধ্ব-১২ কিশোরদের থাই ফুটবল ফেডারেশনের একাডেমিতে রেখে তৈরি করা হচ্ছে। দুর্দান্ত এক পরিকল্পনা! আর বাংলাদেশ কিনা সংক্ষিপ্ত রাস্তা বেয়ে ২০২২ বিশ্বকাপে খেলতে চায়! বাফুফে সভাপতি কাজী সালাউদ্দিন ২০২২ বিশ্বকাপে খেলতে ‘ভিশন ২০২২’ ঘোষণা করেছেন। বাস্তবতা থেকে যা হাজার মাইল দূরের পথ। আসল কাজটা হলো নিচ থেকে দল তৈরি করা। যেটি দেখাল থাইল্যান্ড। তৈরি হওয়ার আগেই বিশ্বকাপে খেলার রঙিন চিন্তা না করে ধাপে ধাপে এগোনোই ভালো মনে করছে দেশটি। চোকি বললেন, ‘আমাদের ফেডারেশন রাতারাতি ফুটবর উন্নয়নের স্বপ্ন দেখে না। নিচ থেকে দল তৈরির ওপরই দেওয়া হচ্ছে বেশি গুরুত্ব।’ সম্প্রতি আসিয়ান অঞ্চলের সুজুকি কাপ জিতে থাইল্যান্ড ফুটবল অগ্রগতির পথে ফেলেছে পা। ২০ দলের থাই লিগে প্রতি দল ম্যাচ পায় ৩৮টি করে। পাঁচজন বিদেশি ফুটবলার নিবন্ধনের সুযোগ, একাদশে চারজন বিদেশির একজনকে অবশ্যই এশিয়ান হতে হবে। ক্লাব পর্যায়ে বিদেশি কোচ থাকলেও থাই ফুটবল ফেডারেশন কোনো পর্যায়েই বিদেশি কোচ আনেনি। সবাই দেশি। একই দর্শনে চলছে মালয়েশিয়াও। সেখানেও ফেডারেশন সব দলেই স্থানীয় কোচ রাখে। বিদেশি কোচের পেছনে কাঁড়ি কাঁড়ি টাকা না ঢেলে তৃণমূলে করছে বিনিয়োগ। বাংলাদেশের তৃণমূলে টাকা খরচে এখনো রাজ্যের কার্পণ্য। দ্রুতই সাফল্যের তরিতে ওঠার স্বপ্ন বাংলাদেশের! জাতীয় দলের জন্য দুজন কোচ এনে সম্প্রতি কয়েক কোটি টাকা ঢালা হয়েছে অথচ ওই কোচদের ঠিকমতো কাজেই লাগানো যায়নি! বাংলাদেশ জাতীয় দল যে মালয়েশিয়া যুবাদের কাছে হারল, মূল কারণটা যুব ফুটবলের নড়বড়ে ভিত্তি। অনূর্ধ্ব-২১-২৩ পর্যায়ে মালয়েশিয়া যুব ফুটবলে তিনটি শ্রেণি আছে, যেখান থেকে খেলোয়াড় বাছাই করে গড়া হয়েছে দলটি। কোচ রাজিপ ইসমাইলের আশাবাদ, ‘এই যুব দলটিকে ধারাবাহিকভাবে গড়ে তোলা হচ্ছে, এটিই একসময় হবে মূল জাতীয় দল।’ তরুণ এই মালয়েশিয়ান খেলোয়াড়দের কঠোর শৃঙ্খলা ও খেলার প্রতি নিবেদন দেখে বিস্মিত সংশ্লিষ্টরা। অথচ বাংলাদেশের জাতীয় দলের খেলোয়াড়দের অনেকেরই খেলায় মনোযোগ নেই বলে অভিযোগ। অনেকে সারাক্ষণ পড়ে থাকেন ফেসবুকে। বঙ্গবন্ধু কাপের উদ্বোধনী ম্যাচে মাঠে এসেও কেউ কেউ সেলফি তুলেছেন, স্বজনদের জন্য ম্যাচ টিকিট নিতে নাকি ব্যস্ত ছিলেন। খেলাটা তাঁদের মাথায় থাকে কি না সেই প্রশ্ন অনেকেরই। বঙ্গবন্ধু কাপ শুধু আয়োজন নয়, বাংলাদেশের চোখ খুলে দিতে পারে থাইল্যান্ড-সিঙ্গাপুর-মালয়েশিয়ার মতো দেশগুলোর এগিয়ে চলার গল্পও। পৃথিবী কতটা এগিয়ে তারাকাদোর সুদূর জাপান থেকে ছুটে আসাই তো বলে দিচ্ছে সব।	2
মুখোমুখি বাহরাইন-সিঙ্গাপুর সারা ঢাকা শহরে ছড়িয়ে-ছিটিয়ে আছে ব্যানার-প্ল্যাকার্ড। ফুট ওভারব্রিজ থেকে শুরু করে রাস্তার পাশের হোর্ডিংয়ে বঙ্গবন্ধু আন্তর্জাতিক গোল্ডকাপ ফুটবলের বিজ্ঞাপন। এত দিন টুর্নামেন্টের উত্তাপ ছিল শুধু প্রচারণার মধ্যেই। তবে আজ থেকে সত্যিই রাজধানী মেতে উঠবে ফুটবলের আনন্দে। অনেক অপেক্ষার পর বঙ্গবন্ধু গোল্ডকাপ সিলেটে শুরু হয়েছে গত ২৯ জানুয়ারি। সিলেটে গ্রুপপর্বের তিনটি ম্যাচ শেষে আজ থেকে শুরু বঙ্গবন্ধু কাপের ঢাকা-পর্ব। আজ বিকেল পাঁচটায় বঙ্গবন্ধু স্টেডিয়ামে মুখোমুখি হবে বাহরাইন ও সিঙ্গাপুর। গ্রুপপর্বের তিনটি ম্যাচ, একটি সেমিফাইনাল ও ফাইনাল হবে বঙ্গবন্ধু স্টেডিয়ামে। সিলেটে টুর্নামেন্ট শুরু হওয়ায় বাহরাইন ছাড়া অন্য দলগুলো সরাসরি চলে গিয়েছিল সেখানে। ঢাকায় খেলা থাকায় সবার পরে বাংলাদেশে আসা বাহরাইনের আর সেখানে যাওয়ার দরকারই পড়েনি। পরশু রাতে ঢাকা হজরত শাহজালাল আন্তর্জাতিক বিমানবন্দর থেকে সোজা উঠেছে তারা হোটেল সোনারগাঁয়ে। সারা দিন বিশ্রামের পর বিকেলে আর্মি স্টেডিয়ামে অনুশীলন করেছে বাহরাইন। ফিফা র্যাঙ্কিংয়ে সিঙ্গাপুরের (১৫৭) চেয়ে ৪০ ধাপ এগিয়ে বাহরাইন (১১০) জাতীয় দল। ঢাকায় খেলতে আসা তাদের অনূর্ধ্ব-২৩ দলও যথেষ্ট শক্তিশালী। বাহরাইন কোচ আদ্রিয়ান হুইটব্রেডও অনুশীলন শেষে জানিয়ে দিলেন চ্যাম্পিয়ন হওয়াই তাঁদের লক্ষ্য, ‘আমরা একঝাঁক প্রতিভাবান ফুটবলার নিয়ে এসেছি, ওরা এই টুর্নামেন্টে বিশেষ কিছু করে দেখাতে চায়। টুর্নামেন্টের ফেবারিট হিসেবে আশা করি চ্যাম্পিয়ন হয়েই দেশে ফিরব আমরা।’ পরশু গ্রুপপর্বে সিলেটে থাইল্যান্ডের কাছে ৩-২ গোলে হেরেছে সিঙ্গাপুর। টুর্নামেন্টে টিকে থাকতে হলে আজ তাদের জিততেই হবে। তবে সরাসরি জয়ের কথা বলতে পারলেন না সিঙ্গাপুরের কোচ রিচার্ড বক, তাঁর মুখে লড়াইয়ের প্রতিশ্রুতি, ‘আমরা জানি, বাহরাইন এই টুর্নামেন্টের ফেবারিট দল। তবে আমরাও আশা করি, ভালোই খেলব।’ বাহরাইন অনূর্ধ্ব-২৩ দলের কাছে সর্বশেষ সাক্ষাতে ৩-২ গোলে হেরেছিল সিঙ্গাপুর। সেসব ভুলে আজকের ম্যাচ নিয়েই ভাবছেন বক, ‘সর্বশেষ ম্যাচে আমরা বাহরাইনের কাছে হেরেছিলাম। আগামীকাল (আজ) কী ফল হবে সেটা নিয়ে তাই কিছু ভাবছি না। তবে আশা করি, জমজমাট একটা ফুটবল ম্যাচ হবে।’	2
জিতেই সেমিতে যাওয়ার আশা অনুশীলন শুরু হওয়ার কথা ছিল বিকেল চারটায়। কিন্তু তা এগিয়ে আনা হয় ঘন্টা খানেক। উদ্দেশ্য টিম হোটেলে গিয়ে যাতে মালয়েশিয়া-শ্রীলঙ্কা ম্যাচটি দেখতে পারে বাংলাদেশ দল। কাল বিকেলে শেখ জামাল ধানমন্ডি ক্লাব মাঠে অনুশীলন শেষে কোচ লোডভিক ডি ক্রুইফ যখন গণমাধ্যমকর্মীদের সঙ্গে কথা বলছেন, ফুটবলাররা বাসে তাঁর জন্য অপেক্ষা করছেন। গ্রুপপর্বের কালকের ম্যাচটি বাংলাদেশ দলের সব খেলোয়াড়ই আগ্রহভরে দেখেছেন। ওই ম্যাচের জয়-পরাজয়ের সমীকরণের ওপরই যে নির্ভর করছিল বাংলাদেশের সেমিফাইনালে যাওয়া। মালয়েশিয়ার কাছে হেরেছে শ্রীলঙ্কা। এই হারে শেষ চারে ওঠার আশাও ভালোভাবেই টিকে আছে বাংলাদেশের। শ্রীলঙ্কার সঙ্গে ড্র হলেই চলবে। বঙ্গবন্ধু স্টেডিয়ামে আগামীকাল বাংলাদেশ গ্রুপের শেষ ম্যাচ খেলবে শ্রীলঙ্কার সঙ্গে। এ জন্য সিলেট থেকে পরশুই ঢাকা ফিরে এসেছে দল। তবে কালই প্রথম অনুশীলন করল। অনুশীলন বলতে দুই দলে ভাগ হয়ে ম্যাচ খেলা। মাঠের মাঝখানে দাঁড়িয়ে সারাক্ষণ ফুটবলারদের বিভিন্ন নির্দেশনা দিয়ে গেলেন ডি ক্রুইফ। সেমিফাইনালে উঠতে এখন শ্রীলঙ্কার সঙ্গে ড্র করলেই চলবে বাংলাদেশের। কিন্তু ড্র নয়, তিন পয়েন্ট নিয়েই শেষ চারে ওঠার আশা ডি ক্রুইফের, ‘আমাদের একমাত্র লক্ষ্য পরের রাউন্ড। আমরা এটির জন্য লড়ব। আমরা ৩ পয়েন্ট চাই। আমরা জয়ের জন্যই খেলব।’ ফরোয়ার্ডরা গোলের দেখা পাচ্ছেন না। পুরোনো সমস্যাটা কাল আবারও স্বীকার করে নিলেন ডি ক্রুইফ, ‘ফুটবলে গোল করাটাই সবচেয়ে গুরুত্বপূর্ণ, কিন্তু ছেলেরা ঠিক সময়ে গোল করতে পারছে না। এ জন্য ম্যাচে ওদের মনঃসংযোগ বাড়াতে হবে। কোচ হিসেবে আমি সেই চেষ্টাই করে যাচ্ছি।’ ফুটবলারদের মানসিক সমস্যা কাটাতে মনোবিদ নিয়োগের কথাও বলেছিলেন তিনি। তবে এখনই সেটি চাইছেন না, ‘এখন একজন মনোবিদ থাকলে ভালো হতো। এই পরিকল্পনাটা খুব ভালো। কিন্তু আপাতত এসব নিয়ে ভাবছি না। এখন আমার সব নজর শ্রীলঙ্কার ম্যাচ ঘিরে। ছেলেরা পরের রাউন্ডে যেতে মরিয়া। ওরা জানে আমাদের কী করতে হবে। এবং ৩ পয়েন্ট নিয়ে সেমিফাইনালে যাওয়াই আমাদের একমাত্র লক্ষ্য।’ মালয়েশিয়ার সঙ্গে ম্যাচে স্ট্রাইকার এমিলি গোলের দারুণ কয়েকটি সুযোগ নষ্ট করেছেন। তবে হতাশা ঝেড়ে ফেলে সামনেই তাকাচ্ছেন এমিলি, ‘খেলার মাঠে সবারই একটা বাজে দিন আসে। আমাদেরও ওটা ছিল একটা খারাপ দিন। মাঠের সমস্যার কারণেই সেদিন সুযোগগুলো নষ্ট হয়েছে। সিলেটের অসমতল মাঠে বল বারবার লাফিয়ে উঠছিল। তবে এসব হতাশা ভুলে শ্রীলঙ্কার সঙ্গে প্রত্যাশার চেয়েও ভালো খেলতে চাই।’	2
কাজটা সহজ করল মালয়েশিয়া বাংলাদেশের উচিত মালয়েশিয়া যুবদলকে ধন্যবাদ জানানো। কাল শ্রীলঙ্কাকে হারিয়ে বাংলাদেশের জন্য বঙ্গবন্ধু গোল্ডকাপের সেমিফাইনালে ওঠার সমীকরণটা সহজ করে দিয়েছে তারা। মালয়েশিয়া কাল শ্রীলঙ্কাকে ২-০ গোলে হারিয়ে টানা দুই জয়ে গ্রুপ চ্যাম্পিয়ন হয়ে উঠল শেষ চারে। এ ম্যাচে শ্রীলঙ্কা জিতলে শেষ ম্যাচে তাদের বিপক্ষে জয়ই হতো বাংলাদেশের একমাত্র পথ। সুসংবাদ অবশ্যই, শ্রীলঙ্কা-বাংলাদেশ ড্র হলে দুই দলেরই পয়েন্ট হবে সমান। সে ক্ষেত্রে গোলগড়ে বাংলাদেশ উঠবে সেমিফাইনালে। তবে বাংলাদেশ শ্রীলঙ্কার কাছে হারলেই বিদায়। মায়েশিয়া দল গোটা ম্যাচেই দুর্দান্ত পজেশনাল ফুটবল খেলল সিলেট স্টেডিয়ামে গ্রুপপর্বের শেষ ম্যাচে। দলটির পাসিং নিখুঁত, প্রতিটি খেলোয়াড় দ্রুতগতির। আক্রমণাত্মক ফুটবল খেলে দর্শকমন জয় করেছেন মালয়েশিয়ার তরুণেরা। অথচ এঁরাই কিন্তু আগের ম্যাচে বাংলাদেশ দলকে হারিয়ে দুঃখ দিয়েছিলেন দর্শকদের। প্রথম গোলটি প্রথমার্ধের শেষ মিনিটে। পেনাল্টি থেকে করেছেন সাহরুল আজওয়ারি। ৫৯ মিনিটে কর্নার থেকে হেডে ব্যবধান বাড়ান মিডফিল্ডার মোহাম্মদ রিদোয়ান। গোল খাওয়ার আগেই অবশ্য গোল পেতে পারত শ্রীলঙ্কা। রোশানের দুর্দান্ত ফ্রি-কিক লাগে বারে। শ্রীলঙ্কার সার্বিয়ান কোচ নিকোলা কাবাজোভিচের চোখে এখন পর্যন্ত মালয়েশিয়াই সেরা দল। ম্যাচের পর সংবাদ সম্মেলনে এসে বললেন, অপ্রস্তুত অবস্থায় এই টুর্নামেন্ট খেলতে এসেছে তাঁর দল। বাংলাদেশের সঙ্গে জীবন-মরণ ম্যাচ নিয়ে অবশ্য কিছুই বলতে চাইলেন না, ‘আমি এখন হোটেলে ফিরে টিভিতে সিনেমা দেখব। বিশ্রাম নেব। পরিবারের সঙ্গে কথা বলব। তারপর সকালে উঠে বাংলাদেশ ম্যাচ নিয়ে ভাবব।’	2
সেরেনার ১৯ অসুস্থ সেরেনা, কিন্তু যন্ত্রণায় নীল হলেন শারাপোভা। শারাপোভা নীল হলেন হারের যন্ত্রণায় আর সেরেনা যন্ত্রণা ভুললেন গ্র্যান্ড স্লাম জয়ের আনন্দে। কাল মেলবোর্নে ১৯তম গ্র্যান্ড স্লাম শিরোপা জিতলেন যুক্তরাষ্ট্রের সেরেনা উইলিয়ামস। ৬-৩, ৭-৬ (৭/৫) গেমে জয়, শারাপোভাকে টানা ১৬তম হার উপহার দিয়ে সর্বকালের সেরাদের তালিকায় নিজেকে আরও এক ধাপ ওপরে তুললেন সেরেনা। শুধু শারাপোভাই নয়, সর্দি-কাশি-বমি এসব বাধার সঙ্গেও লড়াই করে কাল ষষ্ঠ অস্ট্রেলিয়ান ওপেন জিতেছেন সেরেনা। শারীরিক সক্ষমতার অসাধারণ প্রদর্শনীতে শারাপোভাকে আরেকবার বাধ্য করেছেন হার মানতে। দ্বিতীয় সেটটা টাইব্রেকে জিতেই গ্র্যান্ড স্লাম একক জয়ে সেরেনা ছাড়িয়ে গেছেন মার্টিনা নাভ্রাতিলোভা ও ক্রিস এভার্টকে। ছুঁয়েছেন হেলেন উইলস মুডিকে। ৩৩ বছর বয়সী সেরেনার সামনে এখন শুধু ২২ বারের চ্যাম্পিয়ন স্টেফি গ্রাফ ও ২৪ বারের চ্যাম্পিয়ন মার্গারেট কোর্ট। সেরেনা এখন পাখির চোখ করে ফেলেছেন স্টেফির ২২ শিরোপাকে। কাল ধরা গলাতেই বলে দিলেন পরবর্তী লক্ষ্যের কথা, ‘২২টি (গ্র্যান্ড স্লাম) পেতে ভালোই লাগবে। উনিশটা পেতেই খুব কষ্ট হলো। ৩৩ বছর লাগল এখানে পৌঁছাতে। তাই ওখানে (২২) পৌঁছাতে পারলে ভালোই লাগবে। তবে আগে তো ২০ নম্বরটা পেতে হবে, এরপর ২১।’ কাজটা যে সহজ হবে না সেরেনা জানিয়ে রাখলেন সেটাও, ‘দারুণ সব তরুণ খেলোয়াড় উঠে আসছে, কাজটা তাই খুব কঠিন হবে।’ শারাপোভার বিপক্ষে ১৯তম ম্যাচে ১৮তম এইস মেরে জয় নিশ্চিত করেছেন। তারপর পুরো কোর্টজুড়ে আনন্দে লাফিয়ে বেড়িয়েছেন শিশুর মতো। সেরেনা অস্ট্রেলিয়ান ওপেনে ছয়বার ফাইনাল খেললেন, ছয়বারই জয়। কিন্তু প্রথম সেটের মাঝামাঝি সময়ে বৃষ্টি বিরতির সময় কোর্টের বাইরে দৌড়ে গিয়ে বমি পর্যন্ত করতে হয়েছে তাঁকে। তখন কে ভেবেছিল এত সহজেই জিতে যাবেন বিশ্বের ১ নম্বর খেলোয়াড়! প্রথম সেটে একরকম উড়ে গেলেও দ্বিতীয় সেটে দারুণ খেলে ঘুরে দাঁড়িয়েছিলেন শারাপোভা। কিন্তু সেরেনাকে হারাতে যথেষ্ট হলো না সেটাও। এএফপি, রয়টার্স।	2
জোকোভিচকে রেকর্ডের হাতছানি আজ জিতলেই ইতিহাসে নাম লেখাবেন নোভাক জোকোভিচ। অ্যান্ডি মারেকে আরেকবার ফাইনালে হারাতে পারলেই পঞ্চম অস্ট্রেলিয়ান ওপেন শিরোপা। রজার ফেদেরার ও আন্দ্রে আগাসিকে ছাড়িয়ে উন্মুক্ত যুগে সবচেয়ে বেশিবার অস্ট্রেলিয়ান ওপেন জয়ের রেকর্ড গড়বেন সার্ব তারকা। তিনবার বছরের প্রথম গ্র্যান্ড স্লামের ফাইনালে উঠে তিনবারই পরাজিত মারে কি সেটি হতে দেবেন? নোভাক জোকোভিচ অ্যান্ডি মারে ১ র্যাঙ্কিং ৬ ২২ মে ১৯৮৭ জন্ম ১৫ মে ১৯৮৭ বেলগ্রেড, সার্বিয়া জন্মস্থান ডানব্লেন, স্কটল্যান্ড ৬ ফুট ২ ইঞ্চি উচ্চতা ৬ ফুট ৩ ইঞ্চি ৮০ কেজি ওজন ৮৪ কেজি ডানহাতি খেলার ধরন ডানহাতি ২০০৩ পেশাদার ২০০৫ ৪৮ শিরোপা ৩১ ৭ গ্র্যান্ড স্লাম শিরোপা ২ ৭,২৪,৪৪,৪৯৩ ডলার ক্যারিয়ার প্রাইজমানি ($) ৩,৪১,৯০,০৮৫ ডলার চ্যাম্পিয়ন ৪ (২০০৮, ’১১, ’১২ ও ’১৩) অস্ট্রেলিয়ান ওপেনে সেরা সাফল্য রানারআপ ৩ (২০১০, ’১১ ও ’১৩) ১৫–৮ ১৫ জয়ের বিপরীতে ৮ হার। মুখোমুখি লড়াইয়ে এগিয়ে জোকোভিচ। ২ মারে ক্যারিয়ারের দুটি গ্র্যান্ড স্লামই জিতেছেন জোকোভিচকে ফাইনালে হারিয়ে। তবে অস্ট্রেলিয়ান ওপেনে জোকোভিচের বিপক্ষে দুটি ফাইনালেই হেরেছেন মারে। ৪ অস্ট্রেলিয়ান ওপেনে চারবার ফাইনালে উঠে চারবারই চ্যাম্পিয়ন হয়েছেন জোকোভিচ।	2
আবার করপোরেট ক্রিকেট নিয়ে ‘থ্রি ক্রিকস’ ২০১২ সালের ফেব্রুয়ারিতে ‘থ্রি ক্রিকস’ গড়েছিলেন জাতীয় দলের সাবেক তিন ক্রিকেটার আকরাম খান, আতহার আলী খান ও খালেদ মাসুদ। উদ্দেশ্য ছিল ক্রিকেটের জন্য কিছু করা। এখন পর্যন্ত অবশ্য সেটি শুধু টুর্নামেন্ট আয়োজনেই সীমাবদ্ধ আছে। ‘থ্রি ক্রিকসে’র আয়োজনে ৩ ফেব্রুয়ারি আবারও শুরু হচ্ছে অলিম্পিক মিল্ক প্লাস ইনডোর করপোরেট ক্রিকেট টুর্নামেন্ট। ‘থ্রি ক্রিকস’ এর আগেও দুটি আন্তবিশ্ববিদ্যালয় এবং একটি করপোরেট ক্রিকেট টুর্নামেন্ট আয়োজন করেছে। তাদের ডাকে সাড়া দিয়ে দেশের করপোরেট প্রতিষ্ঠানগুলোর মধ্যে ক্রিকেটের প্রতি আগ্রহটা যেন দিন দিন বাড়ছে। আগের করপোরেট টুর্নামেন্টে যেখানে অংশ নিয়েছিল ১৬ দল, এবার খেলছে ৩২টি করপোরেট প্রতিষ্ঠান। খেলা হবে আট গ্রুপে। এরপর সুপার সিক্সটিন, কোয়ার্টার ফাইনাল, সেমিফাইনাল ও ফাইনাল। ফাইনাল ৭ ফেব্রুয়ারি। ট্রফি ছাড়াও চ্যাম্পিয়ন দল পাবে ৫ লাখ ও রানার্সআপ দল ২ লাখ টাকা। টুর্নামেন্টের সেরা খেলোয়াড়ের পুরস্কার মোটরসাইকেল, ভেন্যু মিরপুরের শহীদ সোহরাওয়ার্দী ইনডোর স্টেডিয়াম। কাল এক সংবাদ সম্মেলনে তথ্যগুলো জানিয়েছেন আয়োজকেরা। সংবাদ সম্মেলনে উপস্থিত ছিলেন আকরাম খান, আতহার আলী খান, খালেদ মাসুদ এবং অলিম্পিক ইন্ডাস্ট্রিজ লিমিটেডের বিক্রয় ও বিপণন বিভাগের মহাব্যবস্থাপক কাজী তৌহিদুজ্জামান।	2
বাফুফের একাডেমিতে অনেক সমস্যা গত ১৩ নভেম্বর সিলেট বিকেএসপিতে যাত্রা শুরু করা বাফুফের স্বপ্নের একাডেমি ধুঁকছে। প্রয়োজনীয় অনেক কিছুরই অভাব সেখানে। গ্যাস-সংযোগ না থাকায় প্রতিদিন কিনতে হচ্ছে ২৮০০ টাকার সিলিন্ডার গ্যাস। পানিতে শুধু আয়রন, খাওয়ার অনুপযোগী। একাডেমির ভেতরেই বাংলাদেশ সেনাবাহিনীর স্থাপিত একটা পানির পাম্প থেকে পানি নিতে হচ্ছে খেলোয়াড়দের। দুটি মাঠের একটিতে পানি দেওয়ার ব্যবস্থা নেই। ফলে সেটি শক্ত, পুরোপুরি অনুশীলনের উপযোগী নয়। দৈনিক বাজার করতে হয় ১০ মাইল দূরে সিলেট শহরে গিয়ে। খেলোয়াড়দের স্কুলে ভর্তি করার প্রক্রিয়া চলছে, স্কুলে যাওয়া-আসার কোনো বাহন নেই। পাঁচ কোচ যে ভবনে থাকেন, সেখানে একটি টিভি থাকলেও খেলোয়াড়দের জন্য কোনো টিভি নেই। টয়লেটের সংস্কার জরুরি। পানিশূন্য সুইমিংপুলে সাঁতার কাটা যায় না। অনূর্ধ্ব-১৩ ও অনূর্ধ্ব-১৭ বিভাগে তোলা হয়েছিল ২০ জন করে ৪০ খেলোয়াড়। কিন্তু বাফুফে সভাপতি কাজী সালাউদ্দিন ২৮ জানুয়ারি একাডেমিতে গিয়ে ম্যাচ দেখতে চাইলেও খেলোয়াড়ের অভাবে ম্যাচ আয়োজন করা যায়নি। ম্যাচ খেলতে অন্তত ২৫ জন প্রয়োজন। স্থান সংকুলান না হওয়ায় আপাতত আর খেলোয়াড় নেওয়া যাচ্ছে না। সিলেটে অবস্থানরত বাফুফের টেকনিক্যাল ডাইরেক্টর বায়েজিদ আলম জোবায়ের অবশ্য আশাবাদী যে ‘সমস্যাগুলোর দ্রুতই সব সমাধান হবে।’ অনূর্ধ্ব-১৩ বিভাগের দায়িত্বে থাকা কোচ গোলাম জিলানি ছেলেদের মধ্যে দেখছেন আশার আলো, ‘অনূর্ধ্ব-১৩ বিভাগে তাত্ত্বিক ক্লাসই বেশি হচ্ছে এখন। সাধারণ বিষয়গুলোর ওপরই জোর দিচ্ছি। ছেলেরা ভালোভাবেই সব শেখার চেষ্টা করছে।’	2
এ কোন বায়ার্ন! দুর্দম গতিতেই ছুটছিল বায়ার্ন মিউনিখ। কোনো ম্যাচে হার দূরে থাক, পেপ গার্দিওলার দল মৌসুমে ড্র-ই করেছিল মাত্র তিনবার। বড়দিনের লম্বা ছুটি কাটিয়ে আসার পর সেই বায়ার্নকে যেন খুঁজেই পাওয়া গেল না পরশু। বিশ্বাস করা যায়, মৌসুমের প্রথম ১৭ ম্যাচে যে দলের জালে বল গেছে মাত্র চারবার, সেই তারাই পরশু এক ম্যাচে খেল চার গোল! ভলফ্সবুর্গের কাছে ৪-১ গোলের হারটা বায়ার্নের জন্য বড় একটা আঘাত। দুর্দান্ত প্রতি-আক্রমণেই বায়ার্নকে জেরবার করেছে ভলফ্সবুর্গ। পরে গার্দিওলা সেটা স্বীকারও করেছেন, ‘শুরুতেই একটি গোল পেয়ে গিয়েছিল তারা। আমরা ওদের প্রতি-আক্রমণ রুখতে পারিনি।’ বায়ার্ন অধিনায়ক বাস্তিয়ান শোয়েনস্টাইগারের কণ্ঠেও একই প্রতিধ্বনি, ‘আমরা প্রচুর ভুল করেছি। খুব বেশি পরিমাণে বল হারিয়েছি আমরা, এটা আমাদের দিন ছিল না।’ ভলফ্সবুর্গ কোচ ডিয়েটার হেকিং স্বাভাবিকভাবেই উচ্ছ্বসিত, ‘বায়ার্নকে হারাতে হলে আপনাকে এ রকমই খেলতে হবে। সবকিছুই শতভাগ পরিকল্পনা অনুযায়ী হয়েছে।’ ম্যাচের দুই অর্ধে দুই গোল করেছেন ক্লাবের ডাচ স্ট্রাইকার বাস ডস ও বেলজিয়ান মিডফিল্ডার কেভিন ডি ব্রুইন। এএফপি, গোলডটকম।	2
গ্র্যান্ড স্লামে পাঁচ বছর আগে অস্ট্রেলিয়ান ওপেনে পঞ্চমবারের মতো চ্যাম্পিয়ন হয়েছিলেন সেরেনা উইলিয়ামস। গড়েছিলেন উন্মুক্ত যুগে মেয়েদের এককে সবচেয়ে বেশিবার অস্ট্রেলিয়ান ওপেন জয়ের রেকর্ড। পাঁচ বছর পর কাল ষষ্ঠ শিরোপা জিতলেন সেরেনা। উন্মুক্ত যুগে সবচেয়ে বেশি ছয়বার ইউএস ওপেনও জিতেছেন উইলিয়ামস বোনদের ছোটজন। তবে সেখানে ছয়বার চ্যাম্পিয়ন হয়ে সেরেনার সঙ্গী ক্রিস এভার্টও। ফ্রেঞ্চ ওপেনটাও সবচেয়ে বেশি সাতবার জিতেছেন এভার্ট। উইম্বলডনে সবচেয়ে বেশি নয়বার চ্যাম্পিয়ন হয়েছেন মার্টিনা নাভ্রাতিলোভা। উন্মুক্ত যুগ কিংবা তার আগের সময় ধরেও উইম্বলডনটা সবচেয়ে বেশি জিতেছেন সাবেক চেক ও বতর্মানে যুক্তরাষ্ট্রের নাগরিক নাভ্রাতিলোভা। তবে ১১ বার অস্ট্রেলিয়ান ওপেন জিতে সবার ওপরে অস্ট্রেলিয়ার মার্গারেট কোর্ট।	2
একটি গোলেই নতুন আশা হেমন্তে হেমন্তর ঝলক। কথাটা দারুণ মিলে যেত হেমন্তকালে। কিন্তু এখন শীতকাল। তবু হেমন্ত আর হেমন্ত ঋতুর তুলনাটা চলেই আসছে। এই সন্ধ্যা যে হেমন্তময়। দিনাজপুরের এই তরুণ ফুটবলের পাঠ নিয়েছেন বিকেএসপিতে। লোডভিক ডি ক্রুইফের আবিষ্কার বলা যেতে পারে তাঁকে। সবাইকে চমকে ডাচ কোচ তাঁকে হঠাৎ হল্যান্ডে পাঠালেন ট্রায়াল দিতে। গায়ে তুলে দিলেন বাংলাদেশ দলের ১০ নম্বর জার্সি। ক্রুইফবিহীন অবস্থায় মাঝে ১০ নম্বরটা ফিরে পান এমিলি। ক্রুইফ এসে আবার তা হেমন্ত ভিনসেন্ট বিশ্বাসকে কেন দিয়েছেন উত্তরটা কাল মিলল বড় পরীক্ষার দিনে। শ্রীলঙ্কার পোস্টে বাংলাদেশের নেওয়া গোটা পনেরো শটের অন্তত ১০টিই হেমন্তর। বল কেড়ে নেওয়ার ক্ষমতা, দ্রুত ঢোকা, গতিময় শট...১০ নম্বর জার্সির মান রেখে হেমন্ত সত্যিই এদিন আলাদা, ম্যাচসেরাও। ম্যাচের একমাত্র গোলটা করে দেশের মানই তো বাঁচালেন। শুধুই একটি গোল নয়, কাজী সালাউদ্দিনকে দেওয়া ফুটবলারদের প্রতিশ্রুতি পূরণের অমূল্য উপহারই বটে। বঙ্গবন্ধু কাপের সেমিফাইনালে ওঠার গোলও তো এটি। শ্রীলঙ্কার অ্যাটাকিং থার্ডে বেশ কটা পাস এদিন খেলতে পারছিলেন সোহেল, জাহিদ, হেমন্তরা। সেটিরই ফল জয়সূচক গোল, অনেক দিন পর সম্মিলিত আক্রমণ থেকে এমন সুন্দর একটি গোল প্রাণ ভরাল সবার। ৪০ মিনিটে জাহিদের ক্রস বুক দিয়ে নামিয়ে দিলেন এমিলি, বক্সের সামান্য বাইরে থেকে হেমন্তর কোনাকুনি বিদ্যুৎগতির শট শ্রীলঙ্কার জালে (১-০)। হাজার বিশেক দর্শকের বঙ্গবন্ধু স্টেডিয়াম তখনই পেল যেন সত্যিকারের প্রাণের ছোঁয়া। তবে ৬৬ মিনিটে স্টেডিয়াম আবার স্তব্ধ হয়ে পড়েছিল। গোলরক্ষক সোহেল গোললাইন থেকে বেরিয়ে প্রতিপক্ষের এক খেলোয়াড়কে ফেলে দেন তখন বক্সে। পেনাল্টি পায় শ্রীলঙ্কা। তবে রোশানের পেনাল্টি ঠেকিয়ে খলনায়কের কালিমাটা মুহূর্তেই মুছে ফেলে পার্শ্বনায়ক সোহেল। ফিরতি হেড থেকেও গোল হতে পারত। সোহেল সেটিও হতে দেননি। একাদশে সোহেলকে সুযোগ করে দিয়েছে মালয়েশিয়া ম্যাচে লিটনের নড়বড়ে কিপিং। রক্ষণে মিশুর জায়গায় এসেছেন যেমন নাসির। দুটি পরিবর্তনই বেশ কার্যকর হয়েছে। উপরন্তু ড্র হলেও সেমিফাইনাল যেখানে নিশ্চিত, বাংলাদেশ ঝলসে ওঠে ইতিবাচক খেলল শুরু থেকে শেষ পর্যন্ত। তবে মানসিক অস্থিরতা তাড়া করায় একাধিক গোল করা যায়নি। এক গোলের ভরসা নেই, বাংলাদেশ দল প্রথমার্ধেই ২-০ করে ফেলতে পারলে হয়তো দ্বিতীয়ার্ধে চাপমুক্ত থেকে খেলাটা আরও সহজ হয়ে যায়। সেটি না হলেও বঙ্গবন্ধু স্টেডিয়ামে বাংলাদেশ দল প্রথম থেকেই মাঝমাঠে খেলাটা তৈরির চেষ্টা করছিল পরিকল্পনার ছাপ রেখে। দলের অন্যতম প্রাণভোমরা মামুনুল মাঝমাঠ থেকে ডান উইংয়ে বল দিয়ে যাচ্ছিলেন জাহিদকে। জাহিদ খেলেছেন প্রত্যাশামতোই। তবে তাঁর বরাবরের খেয়ালিপনাটা না থাকলে গোলের খরা দূর হওয়ার কথা ছিল আরও আগেই। দ্বিতীয়ার্ধে জাহিদকে তুলে মোনায়েমকে নামালেন কোচ, ডান প্রান্তে এলেন হেমন্ত। শ্রীলঙ্কার বাঁ দিকের অঞ্চলটা তখন বেশ উন্মুক্ত। হেমন্ত এটা কাজে লাগিয়ে একের পর এর ঢুকলেন। মাথাটা ঠান্ডা রাখতে পারলে তাঁর হ্যাটট্রিক হয়ে যাওয়াও অসম্ভব মনে হয়নি। একটা শট অবশ্য শ্রীলঙ্কার সুজন পেরেরা রুখেছেন দারুণ দক্ষতায়। বাংলাদেশ দল কিছু সময় লম্বা বলে গেলেও ছোট ছোট পাসে খেলা গড়ার দিকে মনোযোগী হয়েছে বেশি। দলীয় সমন্বয় মালয়েশিয়ার সঙ্গে প্রথম ম্যাচের চেয়ে ভালোই লাগল। রক্ষণ ও আক্রমণে সেতু গড়লেন জামাল ভুইয়া। এমিলি দৃশ্যত গোলে অবদান রাখা ছাড়া তেমন কিছু করতে না পারলেও প্রতিপক্ষ রক্ষণ তাঁকে নিয়েই সজাগ ছিল বেশি। অন্যরা তাই ফাঁকা জায়গা পেয়ে গেছেন। শ্রীলঙ্কা সহজে হার মানেনি এটাও সত্য। স্থানীয় দলের সঙ্গে সমানে টক্কর দেওয়ার মানসিকতা দেখিয়েছে, তাদের মূল তিন খেলোয়াড়ই চোটে। সেরা একাদশটা তাই নামাতে পারেনি নিকোলা কাভাজোভিচ। তার পরও বাংলাদেশের রক্ষণের ফাঁক গলে দু-তিনটি থ্রু ঠিকই বের করেছে শ্রীলঙ্কা, যা থেকে অবশ্য বিপজ্জনক কিছু হয়নি। দিনটা আসলে বাংলাদেশেরই। এই জয়ে চাপমুক্ত এখন স্বাগতিক দল, নতুন আশার সঞ্চারও হলো বঙ্গবন্ধু কাপে। সেমির প্রতিপক্ষ চূড়ান্ত হবে আজ বাহরাইন-থাইল্যান্ড ম্যাচে। সামনে যারাই আসুক, ফাইনালে ওঠার আত্মবিশ্বাসও মিলল টিকে থাকার লড়াইয়ে উজ্জীবিত ফুটবল খেলে। জয়তু বাংলাদেশ। বাংলাদেশ দল: সোহেল, ইয়াছিন, ইয়ামিন, নাসির, রায়হান, জামাল, মামুনুল, হেমন্ত, সোহেল রানা (কোমল), জাহিদ (মোনায়েম), এমিলি (নাসিরুল ইসলাম)।	2
শীতের সন্ধ্যায় হেমন্ত–উৎসব দুই অক্ষরের একটি শব্দ, ‘জয়’। কত সহজেই না বদলে দিতে পারে সবকিছু! ম্যাচ-পরবর্তী সংবাদ সম্মেলনে আসা ফুটবলার ও কোচের মুখে সারাক্ষণ লেপ্টে রইল প্রাণখোলা হাসি। বাংলাদেশ ফুটবল দল যেন সুখী পরিবারের আদর্শ এক বিজ্ঞাপন। জয় আসলেই সবচেয়ে বড় টনিক। শ্রীলঙ্কার কাছে হারলেই ধূলিস্যাৎ হতো বাংলাদেশের সেমিফাইনাল খেলার স্বপ্ন। অবসরে যেতেন অধিনায়ক মামুনুল ইসলাম ও স্ট্রাইকার জাহিদ হাসান এমিলি। শেষ পর্যন্ত তা হয়নি, স্বস্তির নিঃশ্বাস ফেলেছেন দুজনই। ম্যাচটি শুরুর আগে ফুটবলাররাও প্রতিশ্রুতি দিয়েছিলেন মামুনুল আর এমিলিকে। বলেছিলেন, ‘আমরা আজ শুধু দেশের জন্যই নয়, খেলব তোমাদের জন্যও।’ কথা রেখেছেন বাকিরা। হেমন্ত ভিনসেন্ট বিশ্বাসের অসাধারণ গোলে সেমিফাইনালে বাংলাদেশ। কথা রাখতে পেরেছেন মামুনুলরাও। টুর্নামেন্ট শুরুর আগে বাফুফে সভাপতি কাজী সালাউদ্দিনকে কথা দিয়েছিলেন, ‘আমরা সেমিফাইনালে খেলব।’ বরাবরের মতো কাল আর গোমড়ামুখে সংবাদ সম্মেলনে আসেননি কোচ লোডভিক ডি ক্রুইফ। গণমাধ্যমকর্মীদের সঙ্গে খুনসুটি করলেন। হাসিমুখে প্রশংসা করে গেলেন ফুটবলারদের, ‘আজ ছেলেরা খুবই ভালো খেলেছে। ওরা জয়ের ব্যাপারে আত্মবিশ্বাসী ছিল। ছিল প্রত্যয়ী। আমি ওদের খেলায় খুব খুশি।’ কিন্তু এমন আনন্দে তো আরেকটু হলেই জল ঢেলে দিতেন গোলরক্ষক সোহেল। তাঁর একটা ভুলেই ৬৬ মিনিটে পেনাল্টি পায় শ্রীলঙ্কা। সোহেলের ওই হাস্যকর ভুলে ক্ষুব্ধ হয়েছিলেন কোচ, ‘ওর বোকামি দেখে প্রথমে আমি বেজায় রেগে গিয়েছিলাম। বুঝতে পারিনি কীভাবে একজন গোলকিপার এমন বাজে ভুল করতে পারে।’ শেষ পর্যন্ত অবশ্য গোল ঠেকিয়ে কিছুটা ‘প্রায়শ্চিত্ত’ করেছেন সোহেল। তবে কোচ এটাও স্বীকার করেছেন যে, ভাগ্যও ছিল পক্ষে। পুরো ম্যাচে যদি খলনায়কসুলভ একটা কাজ করে থাকেন সোহেল, নায়ক অবশ্যই হেমন্ত। দিনাজপুরের ১৮ বছরের তরুণ দলের সঙ্গে নিয়মিত অনুশীলন তো করেনই, সবাই ফিরে গেলেও এক মনে বল নিয়ে অনুশীলন করেন। গত বছর গোয়ায় ভারতের বিপক্ষে প্রীতি ম্যাচে গোল পেয়েছিলেন তাঁর অভিষেকেই। কাল আরেকটি মূল্যবান গোল পেলেন। এতে দারুণ উচ্ছ্বসিত হেমন্ত, ‘ম্যাচ শুরুর আগেই ভেবেছিলাম, জয়সূচক গোলটি হয়তো আমিই করব। স্বপ্নপূরণ হয়েছে বলে খুব ভালো লাগছে। আরও বেশি ভালো লাগছে এই ভেবে যে মামুনুল ও এমিলি ভাইদের আমরা হারাচ্ছি না।’ কোচ ডি ক্রুইফ এমিলির কাছ থেকে ১০ নম্বর জার্সি নিয়ে সেটি পরিয়ে দিয়েছিলেন হেমন্তকে। কোচের আস্থার প্রতিদান দিতে পেরে খুশি বিকেএসপির সাবেক ছাত্র, ‘কোচ আমাকে ১০ নম্বর জার্সি ভালোবেসে দেননি। এর একটা আলাদা নাম আছে—টেন পজিশন। আমি কোচের দেওয়া ১০ নম্বরের সম্মান রাখতে পেরেছি।’ হেমন্তকে প্রশংসায় ভাসালেন শ্রীলঙ্কার কোচ নিকোলা কাভাজোভিচও, ‘ওর গোল একটা মাস্টারপিস। দেখার মতো গোল হয়েছে। এত অল্প বয়সেই ও বাংলাদেশের ভবিষ্যৎ মামুনুল হতে যাচ্ছে।’ একটি জয়েই ফাইনালের স্বপ্ন দেখতে শুরু করেছেন মামুনুল, ‘আমাদের সেমিফাইনালের লক্ষ্যপূরণ হলো। এই জয়ে সমালোচকদের জবাবও দেওয়া হলো। এবার লক্ষ্য ফাইনাল। আমরা এবার জাতিকে একটা বিস্ময় উপহার দিতে চাই।’ ‘বিস্ময়’টা কি হবে শিরোপা?	2
বাহরাইন, না সিঙ্গাপুর? ‘বি’ গ্রুপ থেকে আগেই সেমিফাইনাল নিশ্চিত করেছে থাইল্যান্ড। কাল সংবাদ সম্মেলনে তাই বেশ নির্ভার লাগছিল কোচ ফমরাত চকতাভিকে। হোক আনুষ্ঠানিকতার ম্যাচ, তবু বাহরাইনের সঙ্গে গ্রুপের শেষ ম্যাচটিকে গুরুত্বের সঙ্গেই নিচ্ছেন থাইল্যান্ডের কোচ। সিলেটে গ্রুপ পর্বের প্রথম ম্যাচে সিঙ্গাপুরকে ৩-২ গোলে হারিয়েছিল থাইল্যান্ড। আজকের ম্যাচে ড্র করলেও তারা গ্রুপ চ্যাম্পিয়ন হয়েই যাবে সেমিফাইনালে। শেষ চারে যেতে হলে বাহরাইনের দরকার ড্র। তবে বাহরাইনও চায় জয়। দলটির ইংলিশ কোচ আদ্রিয়ান হুইটব্রেড অনূর্ধ্ব-২৩ দলের দায়িত্বে আছেন গত এপ্রিল থেকে। কিন্তু বিভিন্ন ক্লাব থেকে আনা এই তরুণদের নিয়ে মাত্র পাঁচ দিন অনুশীলন করেছেন। তার পরও এই দল নিয়েই জয়ের ব্যাপারে আত্মবিশ্বাসী হুইটব্রেড, ‘এই ছেলেদের নিয়ে পাঁচ দিন অনুশীলনের সুযোগ পেয়েছি। কিন্তু এরা খুবই ভালো খেলছে। আশা করি কালও (আজ) জয় পাব আমরা। এবং জিতেই সেমিফাইনালে যেতে চাই আমরা।’ এই ম্যাচের দিকে তাকিয়ে আছে গ্রুপের অন্য দল সিঙ্গাপুরও। বাহরাইন থাইল্যান্ডের কাছে একাধিক গোলে হারলে তাদেরও যে সুযোগ থাকবে শেষ চারে যাওয়ার।	2
সাকিব আবারও গত মাসেই ইতিহাস গড়েছিলেন একই সঙ্গে তিন ধরনের ক্রিকেটে সেরা অলরাউন্ডার হয়ে। কিন্তু অবস্থানটা বেশি দিন ধরে রাখতে পারেননি সাকিব আল হাসান। নয় দিন পরই ওয়ানডের শীর্ষস্থানটা হারিয়েছিলেন শ্রীলঙ্কার অধিনায়ক অ্যাঞ্জেলো ম্যাথুসের কাছে। শ্রেষ্ঠত্বটা বেশি দিন থাকল না ম্যাথুসের অধিকারে। গতকাল প্রকাশিত সর্বশেষ র্যাঙ্কিংয়ে তাঁকে পেছনে ফেলে আবারও ওয়ানডের শীর্ষ অলরাউন্ডার হলেন সাকিব। ফলে বিশ্বকাপের আগে আবার তিন ধরনের ক্রিকেটেই শীর্ষ অলরাউন্ডারের সম্মান পেলেন বাংলাদেশের অলরাউন্ডার। এর আগে কখনো সেরা ছিলেন টেস্টে, কখনো ওয়ানডেতে কিংবা টি-টোয়েন্টিতে। কখনো একসঙ্গে দুই সংস্করণে। তবে গত ১২ জানুয়ারি ক্রিকেট ইতিহাসে প্রথমবারের মতো একই সঙ্গে তিন সংস্করণেই অলরাউন্ডারদের র্যাঙ্কিংয়ের শীর্ষে ওঠেন সাকিব। কিন্তু ১০ দিনের মাথায় ওয়ানডেতে সাকিবকে ছাড়িয়ে যান ম্যাথুস। তবে সম্প্রতি শ্রীলঙ্কা-নিউজিল্যান্ড সিরিজ এবং অস্ট্রেলিয়া, ভারত ও ইংল্যান্ডকে নিয়ে হওয়া ত্রিদেশীয় সিরিজ শেষে কাল প্রকাশিত নতুন র্যাঙ্কিংয়ে ম্যাথুসকে আবারও পেছনে ফেলেন সাকিব। আগে থেকেই টেস্ট ও টি-টোয়েন্টির র্যাঙ্কিংয়ে শীর্ষে থাকা সাকিব ম্যাথুসের ব্যর্থতার জন্যই কোনো ম্যাচ না খেলেও শীর্ষে উঠেছিলেন। পরে নিউজিল্যান্ডের বিপক্ষে দুই ম্যাচে ভালো খেলে তাঁকে ছাপিয়ে যান ম্যাথুস। কিন্তু নিউজিল্যান্ডের বিপক্ষে ৭ ম্যাচের সিরিজের শেষ দিকের ম্যাচগুলোয় ম্যাথুসের ব্যর্থতা আবার শীর্ষে নিয়ে আসে সাকিবকে। সাকিবের রেটিং পয়েন্ট আছে আগের মতোই, ৪০৩। ৩৯৩ পয়েন্ট নিয়ে ম্যাথুস দ্বিতীয় ও ৩৮৯ পয়েন্ট নিয়ে তৃতীয় স্থানে আছেন পাকিস্তানের মোহাম্মদ হাফিজ। ওয়ানডের শীর্ষ দল হিসেবে বিশ্বকাপে যাচ্ছে অস্ট্রেলিয়া। ইংল্যান্ডকে ১১২ রানে হারিয়ে ত্রিদেশীয় সিরিজজয়ী অস্ট্রেলিয়ার র্যাঙ্কিং পয়েন্ট ১২০। অস্ট্রেলিয়ার চেয়ে ৬ পয়েন্টে পিছিয়ে দ্বিতীয় স্থানে বিশ্ব চ্যাম্পিয়ন ভারত৷ ১১৩ পয়েন্ট নিয়ে তিনে দক্ষিণ আফ্রিকা৷	2
প্রস্তুতি ম্যাচেও লক্ষ্য জয় অনুশীলন ছিল ঐচ্ছিক। তার পরও কাল ব্যাটসম্যানদের মোটামুটি সবাই গেলেন অ্যালান বোর্ডার মাঠে। হোক ‘আনঅফিশিয়াল’ প্রস্তুতি ম্যাচ, অস্ট্রেলিয়ায় গিয়ে ক্রিকেট খেলতে আজই যে প্রথম মাঠে নামবে বাংলাদেশ দল! তার আগের দিনটাতে তো অবশ্যই বল-ব্যাটের সংস্পর্শে থাকতে হবে। আজ বাংলাদেশ সময় ভোর ৬টায় শুরু হওয়ার কথা ম্যাচটি। প্রস্তুতি ম্যাচ যেহেতু, যত বেশি সম্ভব খেলোয়াড়কে সুযোগ দেওয়াই লক্ষ্য টিম ম্যানেজমেন্টের। ক্রিকেট অস্ট্রেলিয়া একাদশের বিপক্ষে অ্যালান বোর্ডার মাঠের এই ম্যাচে বাংলাদেশের হয়ে ১১ জন ব্যাটিং করলেও বোলিং-ফিল্ডিং করবেন ১৩ জন। দলের বাইরে থাকা দুজনের একজন তামিম ইকবালই হওয়ার কথা। যদিও কাল ব্রিসবেন থেকে টেলিফোনে টিম ম্যানেজার খালেদ মাহমুদ জানালেন, দল ঠিক হবে সকালে ম্যাচ শুরুর আগে। ম্যাচের আগের দিন বোলারদের বিশ্রাম দেওয়ার কারণ ব্যাখ্যা করতে গিয়ে মাহমুদ বলেছেন, ‘গত দুই দিনের অনুশীলনে বোলাররা অনেক বল করেছে। সে জন্যই বেশির ভাগ বোলার আজ (গতকাল) অনুশীলন করেনি।’ অস্ট্রেলিয়ার জল-হাওয়ার সঙ্গে এই কয় দিনে কে কেমন খাপ খাওয়াতে পারল, প্রস্তুতি ম্যাচে মূলত সেটাই দেখা হবে বলে জানালেন টিম ম্যানেজার। সঙ্গে বিশ্বকাপের ম্যাচের একাদশ নিয়ে গবেষণা তো চলবেই। তবে প্রস্তুতি ম্যাচেও বাংলাদেশ দলের লক্ষ্য জয়ই, ‘সেরা একাদশ কেমন হতে পারে, এখানকার কন্ডিশনের সঙ্গে কে কেমন মানাতে পারল, প্রস্তুতি ম্যাচে মূলত এসবই দেখা হবে বলে আমার ধারণা। তবে ছেলেরা জেতার জন্য খেলবে। প্রস্তুতি ম্যাচ হোক আর যা-ই হোক, জয় আত্মবিশ্বাস বাড়ায়। আমরা চাই জয়ের অভ্যাসটা প্রস্তুতি ম্যাচ থেকেই হোক।’	2
পিসিবির শর্তে বিরক্ত নাজমুল দুবাইয়ের ভিসা পাননি বলে সশরীরে যোগ দিতে পারেননি আইসিসির সর্বশেষ সভায়। বিসিবি সভাপতি নাজমুল হাসানের বিকল্প হিসেবে যান সহসভাপতি মাহবুবুল আনাম। তবে সিঙ্গাপুর থেকে ভিডিও কনফারেন্সের মাধ্যমে সভায় অংশ নেন নাজমুলও। কিন্তু ভিডিও কনফারেন্স করে তো আর দ্বিপাক্ষিক সভা করা যায় না! এপ্রিলে পাকিস্তান দলের বাংলাদেশ সফর নিয়ে পিসিবি কর্মকর্তাদের সঙ্গে বিসিবি সভাপতির আলোচনাটা তাই হয়নি। তবে বাংলাদেশ সফরের ব্যাপারে পিসিবির দেওয়া শর্তে নাজমুল হাসানকেও মনে হলো বিরক্ত। বিসিবির ক্রিকেট পরিচালনা প্রধান নাঈমুর রহমান এর আগে যা বলেছেন, কাল বোর্ড সভাপতিও বললেন সেটাই, ‘এই প্রস্তাব বাস্তবসম্মত হওয়ার প্রশ্নই ওঠে না। এটা সত্য যে পাকিস্তানের এখানে এসে কোনো লাভ নেই। তাই বলে ক্রিকেট খেলায় সব সময় লাভ দেখলে তো হয় না। মনে হয় না বিসিবি এই শর্ত মানবে।’ নানা কারণে কয়েক বছর ধরেই বিসিবি-পিসিবি সম্পর্ক কিছুটা শীতল। এখন নতুন করে বিষয়টা মাথাচাড়া দিয়ে ওঠার ভিন্ন কারণও দেখছেন বোর্ড সভাপতি, ‘আমি মনে করি, কিছুদিন পর পর ওদের নতুন নতুন সভাপতি আসে, আর আসলেই এই সমস্যাটা হয়। নতুন সভাপতি এসেই দায়িত্ব নেয়, বাংলাদেশকে আনব।’ বিসিবি পিসিবিকে জানিয়েছে, তাদের কাছে বাংলাদেশ চারটি ওয়ানডে পায়। অন্যদিকে পিসিবির দাবি, তারা পর পর দুবার বাংলাদেশে জাতীয় দল পাঠিয়েছে। এবার বাংলাদেশের পালা। এ ব্যাপারে নাজমুল হাসানের বক্তব্য, ‘যাওয়া না-যাওয়া সম্পূর্ণ নির্ভর করছে নিরাপত্তার ওপর। নিরাপত্তার ব্যাপারে আমরা তেমন কোনো উন্নতি দেখছি না। পাকিস্তানে দল পাঠানোর মতো অবস্থা আমরা দেখছি না।’ বাংলাদেশ সফরের বিনিময়ে পিসিবি চায় বাংলাদেশ ‘এ’ দল বা অনূর্ধ্ব-১৯ দলের পাকিস্তান সফর। সঙ্গে এপ্রিলের সিরিজের আয়ের অর্ধেকও। বোর্ড সভাপতি অবশ্য জানিয়েছেন, পাকিস্তানে জাতীয় দলের বাইরে অন্য দল পাঠানো যায় কি না, সেটা ছিল বিসিবির চিন্তায়ও, ‘শেষবার যখন ওদের (পিসিবি) সঙ্গে কথা হয় তখন আমাদের হ্যান্ডবল দল ওখানে গিয়েছিল। তারা তখন আমাকে ধরল—সরকার যদি অন্য খেলাকে অনুমতি দেয় তবে ক্রিকেটকে কেন দেবে না! সরকার না, তোমরাই এটা আটকে রেখেছ। তখন আমরা বলেছিলাম, মহিলা বা অনূর্ধ্ব-১৯...এ রকম কোনো দল পাঠানো যায় কি না।’ তবে এপ্রিলের সিরিজের আয় থেকে যে ভাগ চাচ্ছে পিসিবি, সেটা দিতে রাজি নন নাজমুল হাসান। বড়জোর পাকিস্তানকে বিমানভাড়াটা দিতে পারেন, ‘যদি ওরা মনে করে, ওদের আসার জন্য যে পরিমাণ খরচ, বিমানভাড়াটা দিয়ে দিতে, তাহলে ভিন্ন ইস্যু। কিন্তু লাভের ভাগ দেওয়ার প্রশ্নই আসে না।’ বিসিবি সভাপতি অবশ্য নিজেই আবার বলেছেন, ‘এর আগে পাকিস্তান দল যখন এখানে এসেছে, তাদের নাকি কিছু টাকা দেওয়া হয়েছিল। এটা আমার কাছে নতুন তথ্য। এখন বের করতে হবে সেটা কী, কোন প্রক্রিয়ায় দেওয়া হয়েছে।’ আগামী বছরের আগস্টে বাংলাদেশ দল ভারত সফর করবে। সফরের একমাত্র টেস্টটি কলকাতার ইডেন গার্ডেনসে হওয়া মোটামুটি নিশ্চিত বলে জানিয়েছেন সভাপতি। তার আগে এ বছরের জুনে তিনটি ওয়ানডে আর একটি টেস্ট খেলতে ভারতীয় দলেরও আসার কথা বাংলাদেশে। বিসিবি নাকি এই সফরের সূচিতে কিছুটা রদবদল আনার কথা ভাবছে। ‘একটা টেস্ট ম্যাচ হবে নাকি আরও তিনটি ওয়ানডে হবে সেটা আমরা চিন্তা করছি। ভারতের সঙ্গে একটি টেস্ট খেলে আমাদের কী লাভ? তার চেয়ে তিনটি ওয়ানডে খেললে আমাদের লাভ। আমরা সেই প্রস্তাব দেব’—বলেছেন নাজমুল হাসান।	2
বিশ্বকাপ শেষ জুনাইদের গত মাসের ১৫ তারিখে লাহোরের জাতীয় একাডেমিতে নেটে বোলিং করতে গিয়ে পড়ে গিয়েছিলেন। তাঁর পরিবর্তে নিউজিল্যান্ড সফরে নেওয়া হয়েছিল বিলাওয়াল ভাট্টিকে। এবার বিশ্বকাপ থেকেই ছিটকে গেলেন জুনাইদ খান। ফিটনেস টেস্ট উতরাতে পারেননি তিনি। বিশ্বকাপের মত বড় আসরে খেলতে না পেরে স্বভাবতই হতাশ পাকিস্তানি পেসার, ‘এ রকম একটি বড় আসরে খেলতে না পেরে আমি হতাশ। তবে শতভাগ ফিট না হয়ে আমি খেলতে চাইও না।’ জুনাইদের জায়গায় কাকে নেওয়া হবে, তা এখনো জানায়নি পাকিস্তান ক্রিকেট বোর্ড (পিসিবি)। বিবিসি।	2
ক্লার্ককেই দরকার বিশ্বকাপ জিততে হলে অস্ট্রেলিয়ার হয়ে প্রধান ভূমিকাটা পালন করতে হবে কাকে? শেন ওয়ার্নের কাছে সেই নামটা মাইকেল ক্লার্ক, ‘আমার মনে হয় না অস্ট্রেলিয়া ক্লার্ককে ছাড়া বিশ্বকাপ জিততে পারবে।’ ক্লার্কের মধ্যে কী এমন আছে যে অস্ট্রেলিয়ার স্পিন কিংবদন্তি এভাবে ভাবছেন? স্পিন-জাদুকর স্কাই স্পোর্টসকে একটা ব্যাখ্যাও দিয়েছেন, ‘১২ মাস আগে অস্ট্রেলিয়া ছিল এলোমেলো একটি দল, কিন্তু তার অধিনায়কত্বেই তারা অ্যাশেজে ইংল্যান্ডকে ধবলধোলাই করেছে, তারপর দক্ষিণ আফ্রিকাকে হারিয়েছে।’ গত মাসে দল ঘোষণার পর চোটগ্রস্ত ক্লার্ককে ফিটনেস ফিরে পাওয়ার জন্য সময় দেওয়া হয়েছিল ২১ ফেব্রুয়ারি বাংলাদেশের সঙ্গে ম্যাচ পর্যন্ত। যদি ক্লার্ক ফিট হয়ে যান প্রত্যাশিত সময়ের আগেই, তবে তাঁকে বিশ্বকাপের শুরু থেকেই নামিয়ে দেওয়ার পক্ষে ’৯৯-এর ফাইনালের ম্যাচসেরা। জি নিউজ।	2
ইশান্তকে নিয়ে শঙ্কা ভারতের দুর্দশা যেন কাটছেই না। এবার চোটে পড়েছেন পেসার ইশান্ত শর্মা। মেলবোর্ন টেস্টের পর চোটে পড়া ইশান্ত বাদ পড়েছিলেন সিডনি টেস্টে, খেলতে পারেননি ত্রিদেশীয় সিরিজের প্রথম দুই ম্যাচেও। ইংল্যান্ডের বিপক্ষে একাদশে থাকলেও বৃষ্টিতে ভেসে যাওয়ায় সে ম্যাচে বল করা হয়নি তাঁর। পার্থে আবার বাদ পড়েন দল থেকে, তাঁর ফিটনেস নিয়ে সন্দেহও কেবলই বেড়েছে এর পর থেকে। টিম ম্যানেজমেন্টকে ৫ ফেব্রুয়ারির মধ্যে দল চূড়ান্ত করতে নির্দেশ দেওয়া হয়েছে। ফিটনেস নিয়ে সমস্যা আছে ভুবনেশ্বর কুমার, মোহাম্মদ শামি, রবীন্দ্র জাদেজারও। ভুবনেশ্বর কুমারের ফর্মটাও আবার প্রশ্নবিদ্ধ। এ অবস্থায় বিসিসিআই নিশ্চুপ থাকলেও বসে নেই। মুম্বাই মিররকে বিসিসিআই এর এক সূত্র বলছে, ‘আমরা নীরবে বসে বসে সব দেখব না। বিলম্ব হয়ে যাওয়ার আগেই এই বিষয়ে কথা বলা দরকার। আমরা ৫ ফেব্রুয়ারির মধ্যেই চূড়ান্ত সিদ্ধান্ত নেব। তবে এ মুহূর্তে ইশান্তকে বিশ্বকাপের জন্য অনিশ্চিতই মনে হচ্ছে।’ ইশান্তের বদলি হিসেবে ত্রিদেশীয় সিরিজে খেলা মোহিত শর্মাকে অস্ট্রেলিয়া ছাড়তে মানা করা হয়েছে। ১৫ ফেব্রুয়ারি পাকিস্তানের সঙ্গে বিশ্বকাপে ভারতের প্রথম ম্যাচ, এর আগে ৮ তারিখে অস্ট্রেলিয়ার সঙ্গে প্রস্তুতি ম্যাচ। এনডিটিভি। 	2
গুরুত্ব বেশি ফকনারের! ত্রিদেশীয় সিরিজের ফাইনালে তিনি আট নম্বরে নেমে ২৪ বলে ফিফটি করেছেন, বল করতে এসে প্রথম বলেই উইকেট নিয়েছেন। তবে ২.৩ ওভার বোলিং করে চোট নিয়ে উঠে যেতে হয়েছে জেমস ফকনারকে। এই অলরাউন্ডারের বিশ্বকাপে খেলা নিয়েই তো এখন সংশয়। সবাই মাইকেল ক্লার্ককে নিয়ে ব্যস্ত কিন্তু জেমস ফকনারের ‘অনুপস্থিতি’ কতটা ভোগাবে অস্ট্রেলীয়দের? ক্লার্কের জায়গায় শন মার্শ অথবা জর্জ বেইলিকে খেলতে হলে হয়তো ব্যাটিংটা একটু ‘দুর্বল’ হয়ে পড়বে, কিন্ত জেমস ফকনারের বদলে কে খেলবেন? তারঁ পরিবর্তে একজন ব্যাটসম্যানকে খেলানো হলে ভুগবে বোলিং, বোলার নিলে ভুগতে পারে ব্যাটিং। ওয়ানডে খেলেছেন ৩৮টি, এর মধ্যে অস্ট্রেলিয়ার জয়সূচক রানটা আসার সময় ফকনার উইকেটে ছিলেন সাত ম্যাচে। ফকনারকে আট নম্বরে খেলিয়ে অভ্যস্ত এখন অস্ট্রেলিয়া, তাঁকে ছাড়া কাজটা সহজ হবে না মোটেও। এই বিশ্বকাপে খেলতে যাওয়া খেলোয়াড়দের মধ্যে দ্বিতীয় ইনিংসে সর্বোচ্চ ব্যাটিং গড় ফকনারের। গত ২০১৪ সালে অস্ট্রেলিয়ার হয়ে সর্বোচ্চ ১৯টি উইকেট তাঁর। ফকনারের চোট কতটা গুরুতর, সেটি এখনো নির্ণীত হয়নি। তবে এমন একজনকে নিশ্চয়ই হারাতে চাইবে না অস্ট্রেলিয়া। ক্লার্ককে ছাড়া অস্ট্রেলিয়ার বিশ্বকাপ যতটা কঠিন হবে, তার চেয়েও হয়তো বেশি কঠিন হবে ফকনারকে ছাড়া! ইএসপিএনক্রিকইনফো।	2
ভক্ত বটে! মাঠে জমেছে তুষারের পুরু আস্তরণ। এর মধ্যে কি খেলা যায়? ইংল্যান্ডের সপ্তম বিভাগের ক্লাব অ্যাশটিন ইউনাইটেড বরফে ঢাকা মাঠের একটি ছবি পোস্ট করেছিল টুইটারে। সেখানে একজন মন্তব্য করেন, এই মাঠে যদি খেলা হয় তাহলে তিনি ১০ হাজার পাউন্ড দিয়ে দেবেন। ব্যাপারটা আঁতে ঘা দিল অ্যাশটন ভক্তদের। ম্যাচের মাত্র সাত ঘণ্টা আগে ৩৫ জন ভক্ত বেলচা-শাবল নিয়ে নেমে পড়লেন মাঠে। অমানুষিক পরিশ্রম করে তাঁরা বরফের অনেকটুকুই সরাতে পারলেন। পরে তো খেলাটাও হয়ে গেল ঠিকঠাকমতো। কিন্তু টুইটারে যে ১০ হাজার পাউন্ড বাজি ধরার ঘোষণা দিয়েছিলেন, তিনি কোথায়? অ্যাশটন ইউনাইটেডের ভক্তেরা এখন হন্যে হয়ে খুঁজছে সেই লোককে। তবে টাকা পান বা না পান, ক্লাবের মর্যাদা তো রাখতে পেরেছেন! মিরর।	2
পলায়ন চেশায়ারে নিজের বাড়িতে রাতের খাবার খাচ্ছিলেন অ্যাঙ্গেল ডি মারিয়া। সঙ্গে স্ত্রী ও সন্তান। হঠাৎ পেছনের দরজায় খুটখাট আওয়াজ। ডি মারিয়া প্রথমে ভেবেছিলেন, হয়তো ইঁদুর-টিদুর হবে। পরের মুহূর্তেই বিকট শব্দ করে বেজে উঠল অ্যালার্ম। হতভম্ব ম্যানচেস্টার ইউনাইটেড উইঙ্গার দৌড় দিলেন শব্দের উৎসের দিকে। দেখলেন, পড়িমরি করে পালিয়ে যাচ্ছে কয়েকজন লোক। ডি মারিয়ার বাসায় পরশু একদল চোর ঢোকার চেষ্টা করেছিল এভাবেই। কিন্তু অ্যালার্মের শব্দে ভ্যাবাচেকা খেয়ে পালিয়ে যায় তারা। পরে অবশ্য পুলিশ এসেছে, কিন্তু কাউকে আটক করতে পারেনি। চোররা কি জানত না কার বাসায় ঢুকেছে? ইংল্যান্ডের সবচেয়ে দামি খেলোয়াড়ের বাসায় নিরাপত্তা একটু বেশি তো হবেই! এএফপি। 	2
ধারাভাষ্যে বচ্চন বিশ্বকাপে ভারত-পাকিস্তান ম্যাচ মানেই রোমাঞ্চের পারদ চড়ে যাওয়া। আজ থেকে ঠিক ১২ দিন পর টিভিতে যখন ম্যাচটা দেখবেন, একটা কণ্ঠ বেশ পরিচিত ঠেকতে পারে। হর্ষ ভোগলে আর কপিল দেবের কণ্ঠ তো অনেকেই চেনেন, এই দুজনের থাকারই কথা। তবে আরেকজনের কণ্ঠই বেশি বিস্ময় জাগাবে। এই ভরাট গলাটা অমিতাভ বচ্চনের! বিগ ‘বি’ ধারাভাষ্যকক্ষে কী করছেন! এটা কোনো চিত্রনাট্য নয়, বলিউড কিংবদন্তি আসলেই ধারাভাষ্য দিতে যাচ্ছেন বিশ্বকাপে। তবে সব ম্যাচে নয়, পাকিস্তানের সঙ্গে ভারতের ম্যাচটাতেই তাঁকে পাওয়া যাবে ধারাভাষ্যকার হিসেবে। তাঁর ক্রিকেটপ্রীতির কথা অবিদিত নয়, ক্রিকেট নিয়ে টুইটও করেছেন অনেকবার। তবে ধারাভাষ্যকার হিসেবে এখন এক ঢিলে দুই পাখি মারার সুযোগ। নিজের মুক্তির অপেক্ষায় থাকা ছবি শমিতাভ-এর প্রচারণার সুযোগও যে পেয়ে যাচ্ছেন! টাইমস অব ইন্ডিয়া। 	2
বৃত্তি স্কটল্যান্ডের সহ-অধিনায়ক প্রেস্টন মমসেনের জন্ম দক্ষিণ আফ্রিকার ডারবানে। ২০০৬ সালে ক্রিকেট ও রাগবির বৃত্তি নিয়ে স্কটল্যান্ডে গিয়ে সেখানেই থিতু হন মমসেন।	2
রিয়াদ দলের সম্পদ তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা একটা ছেলে ধরে খেলতে পারে, মেরেও খেলতে পারে। টপ অর্ডারে ব্যাটিং করতে পারে, মিডল অর্ডারে, লোয়ার-মিডল কিংবা লোয়ার অর্ডারেও পারে। স্পিন বোলিং করে উইকেট নেয়, রান আটকায়। বৃত্তের মধ্যে ফিল্ডিংয়ে ভালো, সীমানায় আরও ভালো। এমন একজন ক্রিকেটারকে কী বলা যায় বলুন? আমি বলব রিয়াদ (মাহমুদউল্লাহ) দলের সম্পদ। শুধু আমাদের দলে নয়, এমন একজন কার্যকরী ক্রিকেটারকে চাইবে সব দলই। ক্রিকেটার রিয়াদকে নিয়ে বলার আগে একটু মাঠের বাইরের রিয়াদকে নিয়ে বলি। লাজুক হাসি, নিচু গলায় কথা বলা, সব মিলিয়ে রিয়াদের একটা শান্ত-শিষ্ট ভাবমূর্তি আছে। ড্রেসিংরুমের রিয়াদ আবার উল্টো! খুবই মজার ছেলে, ড্রেসিংরুম মাতিয়ে রাখে। হুট করেই চেঁচিয়ে ওঠে, লাফালাফি-নাচানাচি। আমরা যখন ওয়েস্ট ইন্ডিজকে সিরিজে হারালাম ২০১২ সালে, অনেকেরই হয়তো মনে আছে, সবাই গ্যাংনাম নেচেছিলাম মাঠে। সবচেয়ে ভালো নেচেছিল রিয়াদ। এমনিতেও খুব ভালো নাচে ও। আরেকটা প্রতিভা আছে ওর। গান খুব ভালো আয়ত্ত করতে পারে। বিশেষ করে রিমিক্স গান, কঠিন র্যাপ বা হিপহপ এত দ্রুত আয়ত্ত করে নিখুঁতভাবে গায়, আমরা অবাক হয়ে যাই! সব সময় অবশ্য এক রকম যায় না। জিম্বাবুয়ে সিরিজের আগে কিছুদিন ড্রেসিংরুমেও রিয়াদ একটু মনমরা থাকত। আসলে ফর্মে না থাকলে কিছুই ভালো লাগে না। রিয়াদের খারাপ সময়টা একটু বেশিই লম্বা হয়েছিল। তবে আমি নির্বাচক, অধিনায়ক, টিম ম্যানেজমেন্টকে বিশেষ ধন্যবাদ জানাব যে তার পরও ওর ওপর আস্থা রাখা হয়েছে। কারণ চাইলেই বাদ দেওয়া যায়, কিন্তু রিয়াদের মতো একজন ক্রিকেটার তৈরি করতে সময় লাগে। আর রিয়াদের মতো ক্রিকেটাররা নিজের কাজ ঠিকঠাক করে গেলেও হয়তো খুব আলোয় আসবে না। খারাপ সময়ে আবার খুব সহজেই তাদের দিকে আঙুল তোলা যায়। এ জন্যই খারাপ সময়ে টিম ম্যানেজমেন্টের সমর্থনটা জরুরি। জিম্বাবুয়ে সিরিজে রিয়াদ ফর্মে ফিরেছে, বিশ্বকাপের আগে এটা দলের জন্য বড় একটা প্রাপ্তি। অভিজ্ঞতা কোনোভাবেই কিনতে পাওয়া যায় না। আর বিশ্বকাপের মতো বড় আসরে অভিজ্ঞ ক্রিকেটারের বিকল্প নেই। আর রিয়াদের একটি বড় গুণ হলো, যেকোনো সময়, দলের যেকোনো পরিস্থিতিতে নামলে ওকে বলে দিতে হয় না কীভাবে ব্যাটিং করতে হবে। অনেককেই বলে দিতে হয়। ওকে বলতে হয় না, নিজে থেকেই জানে কীভাবে খেলতে হবে। এটা শিখেছে কিন্তু নিজের ক্যারিয়ার থেকেই। এত সব পজিশনে এবং এমন সব পরিস্থিতিতে ওকে ব্যাটিং করতে হয়েছে, সব পরিস্থিতির দাবি মেটাতে শিখে গেছে ও। ক্যারিয়ারের শুরু থেকেই দেখছি ওকে। সে সময় একটু ব্যাটিং, একটু বোলিং করতে পারত। এখন অনেক অনেক উন্নতি করেছে। সবচেয়ে বেশি উন্নতি করেছে মানসিকতায়। শুরুর দিকে চট করেই মাথা গরম করে ফেলত, ব্যাটিং-বোলিং দুটোতেই। আবেগ ধরে রাখত পারত না। সেসব দিনকে অনেক পেছনে ফেলে এসে রিয়াদ এখন অনেক পরিণত। যখন রান পাচ্ছিল না, শুরুর দিকে একটু অস্থির হয়ে উঠেছিল। দ্রুত ফর্মে ফিরতে চাইল। পরে খুব ভালো সামলেছে। নিজেই বুঝতে পেরেছে এসব ক্ষেত্রে তাড়াহুড়ো করলে হিতে বিপরীত। সব সময় সবকিছু নিজের হাতে থাকে না—সেটা মেনে নিয়ে অনুশীলনে পরিশ্রম করেছে। ঠিকই ফল পেয়েছে। রিয়াদের ক্যারিয়ার পরিসংখ্যানের দিকে তাকালে দারুণ কিছু মনে হবে না। কিন্তু পরিসংখ্যানে তো লেখা নেই, দলের চাওয়ার কাছে নিজের চাওয়া-পাওয়াকে হাসিমুখে বিসর্জন দিয়েছে ও! টপ অর্ডার ব্যাটসম্যান হলেও দলের প্রয়োজনে বেশির ভাগ সময় খেলে গেছে সাত-আটে। যখন, যেভাবে, যেখানে খেলতে বলা হয়েছে, রাজি হয়ে গেছে। একজন রিয়াদ ছিল বলে একাদশ ব্যালান্সড হয়েছে বাংলাদেশের। অবশেষে জিম্বাবুয়ে সিরিজে চারে খেলার সুযোগ পেয়েছে। আমার ধারণা, সুযোগটি ও দারুণভাবে লুফে নিয়েছে। বিশ্বকাপেও হয়তো চারেই খেলব। আমি চাই আগে ব্যাটিং করুক বা পরে, রিয়াদ যেন শেষ পর্যন্ত থাকে উইকেটে। বোলিংয়ে নিজের সীমাবদ্ধতা জানে বলে ভালো করবেই। অনেকেই খেয়াল করেন না, ফিল্ডিংয়েও রিয়াদ নির্ভরযোগ্য। ক্যাচ ফসকায় খুব কম। রিয়াদের মতো ক্রিকেটাররা কখনোই প্রচারের আলোয় আসতে উদগ্রীব থাকে না। এসব ওদের ভাবায়ও না। তবে কে জানে, বিশ্বকাপে হয়তো এত আলো ছড়াবে যে রিয়াদের আলোতেই আলোকিত হবে দল!	2
স্মিথের অধীনেও খেলতে রাজি ক্লার্ক চোটের কারণে আপাতত দলের বাইরে। তবে টেস্ট ও ওয়ানডে দুই ধরনের ক্রিকেটেই মাইকেল ক্লার্কই এখনো অস্ট্রেলিয়ার নিয়মিত অধিনায়ক। তাঁর অনুপস্থিতিতে টেস্টে স্টিভেন স্মিথ আর ওয়ানডেতে জর্জ বেইলি নেতৃত্ব দিচ্ছেন। তবে ওয়ানডেতে বেইলির জায়গাটাই ইদানীং অনিশ্চিত হয়ে যাওয়ায় দুই ধরনের ক্রিকেটেই স্মিথকে ক্লার্কের উত্তরসূরি হিসেবে দেখছেন অনেকে। কেউ কেউ অবশ্য এখনই ক্লার্কের বদলের স্মিথের কাঁধে নেতৃত্ব তুলে দেওয়ার পক্ষে। যদি সেটাই হয়, তাহলে তাতে আপত্তি নেই ক্লার্কেরও। অধিনায়ক স্মিথের অধীনেও খেলতে রাজি ক্লার্ক। চোটের কারণে ক্লার্ক ছিটকে যাওয়ায় বোর্ডার-গাভাস্কার ট্রফিতে ব্রিসবেন, মেলবোর্ন ও সিডনিতে তিনটি টেস্টে নেতৃত্ব দিয়েছেন স্টিভেন স্মিথ। ত্রিদেশীয় ওয়ানডে সিরিজে জর্জ বেইলি। আবার বেইলি নিষেধাজ্ঞা পাওয়ায় হোবার্টে ইংল্যান্ডের বিপক্ষে ত্রিদেশীয় সিরিজের একটা ম্যাচেও নেতৃত্ব ছিল স্মিথের কাঁধে। এদিকে ক্লার্ক ফিরলে দলে জায়গা হারাতে পারেন বেইলি। সব মিলিয়ে স্মিথকেই মনে হচ্ছে দুই ধরনের ক্রিকেটে ক্লার্কের সম্ভাব্য উত্তরসূরি। টেস্ট ও ওয়ানডে দুটোতেই স্মিথ সামনে থেকে নেতৃত্ব দিয়েছেন, নিজে পারফর্ম করেছেন, জিতিয়েছেন দলকে। চোটের কারণে খুব শিগগির ক্লার্কের ফেরা অনিশ্চিত হয়ে ওঠায় কেউ কেউ এখনই স্মিথকে নিয়মিত অধিনায়ক হিসেবে দেখার পক্ষে। এতে আপত্তি নেই ক্লার্কেরও। পুনর্বাসন-প্রক্রিয়ায় থাকা অস্ট্রেলিয়ান অধিনায়ক একটি রেডিওস্টেশনের সঙ্গে এ প্রসঙ্গে কথা বলতে গিয়ে টেনেছেন রিকি পন্টিংয়ের অধিনায়কত্বের শেষ সময়টার কথাও, ‘অবশ্যই আমি স্মিথের অধীনে খেলতে রাজি। স্মিথির (স্টিভেন স্মিথ) মানসিক অবস্থাটা আমি বুঝতে পারি। আমিও এই অবস্থার মধ্য দিয়ে গেছি, যখন পুরো সংবাদমাধ্যম পন্টিংয়ের অবসরের জন্য উঠেপড়ে লেগেছিল। এটা আমার আর স্মিথির ব্যক্তিগত ব্যাপার নয়। আমরা অনেক দিন ধরেই বন্ধু এবং বন্ধুই থাকব। আমাদের দুজনের মাথার ওপরে যারা বসে আছেন তাঁরা এ সিদ্ধান্ত নেবেন।’ এমনকি সেই ‘ওপরওয়ালা’রা যদি মনে করেন ক্লার্ক দলে থাকার যোগ্য নন তাতেও আপত্তি নেই ক্লার্কের, ‘তাঁরা যেটিকে সেরা একাদশ মনে করবেন সেটিই খেলাবেন। যাকে সবচেয়ে যোগ্য মনে করবেন তাঁকেই অধিনায়ক বানাবেন। যদি তাঁরা মনে করেন খেলোয়াড় কিংবা অধিনায়ক হিসেবে আমার সময় শেষ তাহলে তা-ই হবে। খেলা তো আর থেমে থাকবে না।’ ক্লার্ক অবশ্য মনে করেন এখনো অস্ট্রেলিয়ান ক্রিকেটকে দেওয়ার মতো অনেক কিছু আছে তাঁর, ‘আমি এখনো মনে করি, পারফর্ম করতে পারব এবং দলের সাফল্যে অবদান রাখতে পারব। তবে ব্যাপারটা তো শুধু আমার হাতে নয়। আমার জন্য সবচেয়ে গুরুত্বপূর্ণ হচ্ছে আগে পুরো ফিট হওয়া।’ ক্রিকইনফো, রয়টার্স।	2
রনির পর মজিদ পরশু রাতটা আবদুল মজিদের নির্ঘুম কেটেছে কি না কে জানে! ঢাকা বিভাগের ওপেনার দিন শেষ করেছিলেন ক্যারিয়ারে প্রথম ডাবল সেঞ্চুরি থেকে ২৭ রান দূরে দাঁড়িয়ে। আগের দিন রনি তালুকদারের সঙ্গে রেকর্ড ওপেনিং জুটি গড়া মজিদ কাল পেয়ে গেছেন আরাধ্য ডাবল সেঞ্চুরিটা। ১৭৩ রান নিয়ে দিন শুরু করা এই ওপেনারকে কালও আউট করতে পারেননি ঢাকা মহানগরের কোনো বোলার। বলের আঘাতে হাতে ব্যথা পেয়ে অবসর নেওয়ার আগে মজিদ করেছেন ২৫৩ রান। প্রসঙ্গত, আগের ম্যাচেই ডাবল সেঞ্চুরি পেয়েছেন রনি। ফতুল্লায় তাঁর দল ইনিংস ঘোষণার আগে করেছে ৯ উইকেটে ৫২৫। এরপর মহানগরকে মাত্র ৯০ রানে অলআউট করে প্রথম ইনিংসে ৪৩৫ রানে এগিয়ে গেছে দলটি। বিকেএসপির ২ নম্বর মাঠে ৩৯০ রানে অলআউট হলেও বরিশালের প্রথম ইনিংসের চেয়ে ১১৯ রানে এগিয়ে খুলনা। সেঞ্চুরি করেছেন জাতীয় দলের বাইরে থাকা ব্যাটসম্যান ইমরুল কায়েস। মিরপুরে সেঞ্চুরি পেয়েছেন জাতীয় দলের আরেক সাবেক ব্যাটসম্যান জুনায়েদ সিদ্দিকও। ঢাকা বিভাগ-ঢাকা মহানগর ২ উইকেটে ৩৬০ রান নিয়ে দিন শুরু করা ঢাকা আরও ১৬৫ রান যোগ করার পর ইনিংস ঘোষণা করে। ডাবল সেঞ্চুরিয়ান মজিদ ও সেঞ্চুরিয়ান রনি তালুকদার ছাড়া ফিফটিও ছুঁতে পারেননি অন্য কেউ। নবম উইকেটে মাহবুবুল আলমের সঙ্গে ১২ রান যোগ করার পর হাতে ব্যথা পেয়ে মাঠে ছাড়েন ২৪ বছর বয়সী মজিদ। প্রায় সাড়ে নয় ঘণ্টা ব্যাট করে ৩৮৩ বলে ২৬ চার ও ২ ছয়ে ২৫৩ রান করেছেন মজিদ। চা-বিরতির ঠিক আগে ইনিংস ঘোষণার পর দিন শেষ হওয়ার আগেই মহানগরকে ৯০ রানে অলআউট করে দেয় ঢাকা বিভাগের বোলাররা। অফ স্পিনার শুভাগত হোম (৫/১৭) ও লেগ স্পিনার জুবায়ের হোসেন (৪/২৩) মিলেই নিয়েছেন ৯ উইকেট। বরিশাল-খুলনা ২ উইকেটে ৭৩ রান নিয়ে দিন শুরু করে অলআউট হওয়ার আগে ৩৯০ রান করে খুলনা। দলটির তিন নম্বর ব্যাটসম্যান ইমরুল কায়েস ২৯৩ বলে করেছেন ১৬৬ রান। প্রথম শ্রেণির ক্রিকেট ইমরুলের দশম সেঞ্চুরিটি সাজানো ২৬ চার ও ৩ ছয়ে। খুলনা ১৮৭ রানে ৫ উইকেট হারিয়ে ফেলার পর ইমরুল ষষ্ঠ উইকেটে জিয়াউর রহমানের সঙ্গে ১০৬ ও সপ্তম উইকেটে ডলার মাহমুদের সঙ্গে ৮৭ রান যোগ করেন। চট্টগ্রাম-রাজশাহী ১৬২ বলে ১১৩ রান করেছেন জুনায়েদ। এই বাঁহাতির পঞ্চম প্রথম শ্রেণির সেঞ্চুরির পরও ২৩১ রানে ৭ উইকেট হারায় রাজশাহী। এরপর দিন শেষে ওই ৭ উইকেটেই ৩৭৯ রান দলটির। অবিচ্ছিন্ন অষ্টম উইকেটে ১৪৮ রান যোগ করেছেন মুক্তার আলী ও সানজামুল ইসলাম। ১০৬ বলে ১১ চার ও ৪ ছয়ে ৮৮ রানে অপরাজিত মুক্তার। সানজামুল অপরাজিত ৬৭ রানে। রংপুর-সিলেট আগের দিনের স্কোরের সঙ্গে আরও ৭১ রান যোগ করেই অলআউট রংপুর। এরপর ৪৫ রানে সিলেটের ৪ উইকেট তুলে নেয় দলটি। দিন শেষে অবশ্য আর মাত্র ১ উইকেট হারিয়ে ১৯১ রান করেছে সিলেট। অলক কাপালি অপরাজিত ৭০ রানে। সংক্ষিপ্ত স্কোর ঢাকা বিভাগ-ঢাকা মহানগর, ফতুল্লা ঢাকা বিভাগ ১ম ইনিংস: ১৩৬.১ ওভারে ৫২৫/৯ ডি. (মজিদ ২৫৩*, রনি ১৬৩, তাইবুর ৩৪; শহীদ ৪/১০০, ইলিয়াস ৪/১১০, হায়দার ১/৮২)। ঢাকা মহানগর ১ম ইনিংস: ৩৪.২ ওভারে ৯০ (সৈকত ৩১, শামসুর ১২; শুভাগত ৫/১৭, জুবায়ের ৪/২৩, মোশাররফ ১/১৮)। বরিশাল-খুলনা, বিকেএসপি-২ বরিশাল: ২৭১ ও ১ ওভারে ০/০। খুলনা ১ম ইনিংস: ১২০ ওভারে ৩৯০ (ইমরুল ১৬৬, জিয়া ৩৮, ডলার ৩৮, মিঠুন ৩৪, অমিত ৩০, রবি ২৬, নুরুল ২০; সোহাগ ৫/৯৪, নাসুম ৩/১০২, মোসাদ্দেক ২/৩৬)। রংপুর-সিলেট, বিকেএসপি-৩ রংপুর ১ম ইনিংস: ১১২.৫ ওভারে ৩৬৭ (তানভীর ৭৩, মাহমুদুল ৬০, লিটন ৪৯, আরিফুল ৪৭, ধীমান ৪১, তারিক ৩৫, সাজেদুল ৩৪*; এনামুল ৫/১০৭, রাহাতুল ২/৯৪, অলক ১/৪৪, জায়েদ ১/৬১)। সিলেট ১ম ইনিংস: ৬৫ ওভারে ১৯১/৫ (অলক ৭০*, রোমান ৪০, মিলন ৩১*, সায়েম ২৮; সাজেদুল ২/২৩, আরিফুল ১/১২, মাহমুদুল ১/২০, শুভাশিস ১/২৬)। চট্টগ্রাম-রাজশাহী, মিরপুর চট্টগ্রাম ১ম ইনিংস: ২০৯। রাজশাহী ১ম ইনিংস: ৯০ ওভারে ৩৭৯/৭ (জুনায়েদ ১১৩, মুক্তার ৮৮*, সানজামুল ৬৭*, হাবিবুর ৩৮, ফরহাদ হোসেন ৩৭; ইফতেখার ৬/১০৯, আলাউদ্দিন ১/৭১)। জাতীয় লিগে ব্যক্তিগত সর্বোচ্চ ম্যাচ ভেন্যু মৌসুম ৩১৩* রকিবুল হাসান বরিশাল-সিলেট ফতুল্লা ২০০৬-০৭ ২৬৩ মোহাম্মদ আশরাফুল ঢাকা বিভাগ-চট্টগ্রাম চট্টগ্রাম ২০০৬-০৭ ২৫৯ ফরহাদ রেজা রাজশাহী-চট্টগ্রাম বিকেএসপি ২০১৩-১৪ ২৫৩* আবদুল মজিদ ঢাকা বিভাগ-ঢাকা মহানগর ফতুল্লা ২০১৪-১৫ ২২৭ রনি তালুকদার ঢাকা বিভাগ-বরিশাল মিরপুর ২০১৪-১৫	2
বিশ্বকাপ নিয়ে কনসার্ট বিশ্বকাপ ক্রিকেট অস্ট্রেলিয়া-নিউজিল্যান্ডে হলে কী হবে, বিশ্বকাপ উপলক্ষে কনসার্ট হবে বাংলাদেশেও! ঢাকায় তো বটেই, কনসার্ট হতে পারে অন্য বিভাগীয় শহরগুলোয়ও। কনসার্টের সম্ভাব্য তারিখ ১৩ বা ১৪ ফেব্রুয়ারি। ঢাকার কনসার্টটির সম্ভাব্য ভেন্যু মিরপুর শেরেবাংলা স্টেডিয়াম। কাল সকালে গুলশানের নিজ বাসভবনে বিসিবি সভাপতি নাজমুল হাসানই সাংবাদিকদের জানিয়েছেন বিশ্বকাপ কনসার্টের কথা। বিশ্বকাপ নিয়ে বাপ্পা মজুমদারের একটা থিম সংও নাকি করা হবে। সভাপতি বলেছেন, অস্ট্রেলিয়ায় বিশ্বকাপ খেলতে যাওয়া বাংলাদেশ দলকে শুভকামনা জানানোর পাশাপাশি বাংলাদেশে বিশ্বকাপের উন্মাদনা সৃষ্টি করাও এসবের উদ্দেশ্য। কাল বিকেলে ধানমন্ডিতে বিসিবি সভাপতির কার্যালয়ে এসব নিয়ে একটা বৈঠক হয়েছে। তবে বৈঠকে সভাপতি ছাড়া উপস্থিত ছিলেন বিসিবির হাতে গোনা কয়েকজন পরিচালক এবং প্রধান নির্বাহী কর্মকর্তা নিজাম উদ্দিন চৌধুরী। সভায় বিশ্বকাপ উপলক্ষে বোর্ড কর্মকর্তাদের অস্ট্রেলিয়া সফর নিয়েও আলোচনা হওয়ার কথা। সকালে সভাপতিই জানান, ‘১৮ তারিখে আমাদের খেলা শুরু। আমরা কে কখন যাচ্ছি, এগুলো সব চূড়ান্ত হবে সভায়।’ যদিও কাল রাতে বিসিবির প্রধান নির্বাহী কর্মকর্তা বলেছেন, সভায় এ সংক্রান্ত কোনো আলোচনা হয়নি।	2
সাদমানের আরেকটি ফিফটি আগের ম্যাচে আউট হয়েছিলেন ৫৬ রান করে। সাদমান ইসলাম কাল এগিয়েছেন আরেকটু। তবে ৬৬ রান করে কাটা পড়েছেন রানআউটের খাঁড়ায়। এই বাঁহাতি ওপেনার ছাড়া রান পাননি দলের আর কেউ। শ্রীলঙ্কায় দ্বিতীয় যুব টেস্টের প্রথম দিনটি তাই খুব ভালো কাটেনি বাংলাদেশ অনূর্ধ্ব-১৯ দলের। পাল্লেকেলেতে টস জিতে প্রথম দিনে ৭৩ ওভার খেলে বাংলাদেশ যুবদল করেছে ৫ উইকেটে ১৬৮। ১০ চারে ১১৬ বলে ৬৬ করে সাদমান যখন ফিরলেন, দলের সেটি প্রথম উইকেট। আরেক ওপেনার সাইফ হাসান আঁকড়ে ছিলেন উইকেট। উদ্বোধনী জুটি ৯০ রানের। কিন্তু এরপর আর বলার মতো জুটি হলো না একটিও। ১২৮ বলে ২৩ রান করে দামিথ সিলভার বাঁহাতি স্পিনে বোল্ড সাইফ। অধিনায়ক মেহেদি হাসানকে (১৭) ফিরিয়েছেন হিমেশ রমানায়েকে। নাম দেখে মনে প্রশ্ন জাগলে আপনার অনুমান সঠিক। এই হিমেশ সাবেক লঙ্কান পেসার ও বাংলাদেশের সাবেক বোলিং কোচ চম্পকা রমানায়েকের ছেলে। আগের ম্যাচের সেঞ্চুরিয়ান জয়রাজ শেখ আবারও ইঙ্গিত দিচ্ছিলেন বড় কিছুর, কিন্তু শেষ বিকেলে ফিরে গেছেন ৩১ রানে। সংক্ষিপ্ত স্কোর বাংলাদেশ অনূর্ধ্ব-১৯ দল ১ম ইনিংস: ৭৩ ওভারে ১৬৮/৫ (সাইফ ২৩, সাদমান ৬৬, মুনিম ১৪, জয়রাজ ৩১, মেহেদি ১৭, সাইফুদ্দিন ৬, শাহানূর ২*; পেইরিস ১/২২, রমানায়েকে ১/২৭, সিলভা ১/৪৫, কুমারা ১/৫৪)।	2
জেতাল মেসির ডান পা দুর্দান্ত একটা রেকর্ড নিয়েই ন্যু ক্যাম্পে এসেছিল ভিয়ারিয়াল, সব প্রতিযোগিতা মিলিয়ে সর্বশেষ ১৮ ম্যাচে অপরাজিত ‘হলুদ সাবমেরিনরা’। পরশু সেই রেকর্ডটা আরেকটু হলে বাড়িয়েই নিচ্ছিল। শেষ পর্যন্ত পারল না বার্সেলোনার একটা ঝলকের কাছে, দুবার এগিয়ে গিয়েও হারল ৩-২ গোলে। জেরার্ড পিকের ২৮তম জন্মদিনটা আরেকটু হলেই পণ্ড হতে বসেছিল। ৩০ মিনিটের মাথায় রিয়াল মাদ্রিদ থেকে ধারে আসা ডেনিস চেরিশেভের গোলে হকচকিয়ে যায় ন্যু ক্যাম্প। ১৫ মিনিট পরই অবশ্য সমতা ফেরায় বার্সা, দুর্দান্ত ফর্মে থাকা নেইমার করেছেন এই লিগ মৌসুমে নিজের ১৫তম গোল। এরপর পাগুলে ৪ মিনিটেই ম্যাচের ভাগ্য ঠিক হয়ে গেছে। ৫২ মিনিটে প্রতি আক্রমণ থেকে লুসিয়ানো ভিয়েত্তোর গোলে ভিয়ারিয়াল এগিয়ে যাওয়ার খানিক পরেই বার্সাকে সমতায় ফিরিয়েছেন রাফিনহা। ৫৫ মিনিটে লা লিগায় মেসির ২২তম গোলেই ম্যাচটা জিতেছে বার্সা। স্কোরলাইন বলতে পারে না মেসি কীভাবে গোল পেয়েছেন। বক্সের ঠিক বাইরে থেকে গোল করা মেসির জন্য নতুন কিছু নয়। কিন্তু সেটা যদি ডান পায়ে হয়! সচরাচর এই পা ব্যবহার করেন না বার্সা ফরোয়ার্ড। তবে এই মৌসুমে যেন নিজেকে সব্যসাচীই প্রমাণ করে যাচ্ছেন। মৌসুমে সবসুদ্ধ ৩২ গোল করেছেন, এর মধ্যে ১২টিই ডান পায়ে! ১৭টি করেছেন বাঁ পায়ে, বাকি তিনটি হেডে। কে বলে মেসি এক পায়ের খেলোয়াড়! লুইস এনরিকের অবশ্য রক্ষণের সমালোচনা করা উচিত। পুরো ম্যাচে বল নিজেদের কাছে রেখেও প্রতি আক্রমণে খাবি খেয়েছে বার্সার ডিফেন্ডাররা। তবে সব মিলিয়ে বার্সা কোচ খুব একটা অসন্তুষ্ট নন, ‘গোলগুলো বাদ দিলে ম্যাচটা আমাদের জন্য খুবই ইতিবাচক ছিল। ১-০ গোলে পিছিয়ে পড়ার পর আমরা মিনিট দশেকের জন্য খেই হারিয়ে ফেলি, বলও নিজেদের কাছে রাখতে পারছিলাম না। কিন্তু প্রথম গোলের আগ পর্যন্ত আমরা কোনো বিপদেই পড়িনি। ৩-২ হওয়ার পরও ম্যাচটা নিজেদের মুঠোয় রাখার জন্য আমরা চেষ্টা করে গেছি।’ তবে এনরিকের দুশ্চিন্তার আরেকটা কারণও আছে, ফর্মের সঙ্গে যুঝতে থাকা লুইস সুয়ারেজ এদিনও সুযোগ পেয়ে গোল করতে পারেননি! এই জয়ের পরও রিয়াল মাদ্রিদের চেয়ে (৫১) চেয়ে এক পয়েন্ট পিছিয়েই রইল বার্সা, ম্যাচ অবশ্য খেলেছে একটি বেশি। ওদিকে ইতালির সিরি ‘আ’তে হোঁচট খেয়েছে জুভেন্টাস, উদিনেসের সঙ্গে গোলশূন্য ড্র করেছে। ইংলিশ লিগে অ্যাস্টন ভিলাকে ৫-০ গোলে উড়িয়ে দিয়েছে আর্সেনাল। এএফপি।	2
সেমিতে ঘানা-আইভরিকোস্ট আফ্রিকান নেশনস কাপে আলো ছড়াচ্ছেন ইংলিশ প্রিমিয়ার লিগের ফুটবলাররাই। পরশু জোড়া গোল করেছেন এভারটনের ঘানাইয়ান ফরোয়ার্ড ক্রিস্টিয়ান আটসু আর সোয়ানসির আইভরিয়ান ফরোয়ার্ড উইলফ্রায়েড বনি। আটসুর কল্যাণে ঘানা ৩-০ গোলে গিনিকে হারিয়ে উঠে গেছে সেমিফাইনালে, ক্রিস্টাল প্যালেসের কোয়েসি আপিয়া করেছেন অন্য গোলটি। অন্য কোয়ার্টার ফাইনালে আলজেরিয়ার সঙ্গে আইভরিকোস্টের ৩-১ গোলের জয়ে বনি দুটি গোলই করেছেন হেডে। তৃতীয় গোলটি রোমা উইঙ্গার জেরভিনহোর। আলজেরিয়ার গোলটি করেছেন হিলাল সুদানি। এএফপি।	2
ব্ল্যাটারের তিন প্রতিদ্বন্দ্বী শেষ পর্যন্ত তিনজন প্রতিদ্বন্দ্বীর সঙ্গে লড়তে হচ্ছে সেপ ব্ল্যাটারকে। এশিয়ান ফুটবল ফেডারেশনের সহসভাপতি জর্ডানের প্রিন্স আলি বিন আল হুসেইন নিশ্চিত করেছিলেন আগেই। কয়েক দিন আগে ফিফা সভাপতি পদে নির্বাচন করার ঘোষণা দিয়েছেন পর্তুগিজ ফুটবল কিংবদন্তি লুইস ফিগো ও ডাচ ফুটবল অ্যাসোসিয়েশন প্রধান মাইকেল ফন প্রাগও। সাবেক ফ্রেঞ্চ ফুটবলার ডেভিড জিনোলা ও ফিফার সাবেক নির্বাহী জেরোম শ্যাম্পানও নির্বাচনে প্রার্থিতা পেশ করেছিলেন, কিন্তু প্রয়োজনীয় সমর্থন না পাওয়ায় আবেদন খারিজ হয়ে যায় তাঁদের। ব্ল্যাটারকে কেউ সরাতে পারেন কি না সেটা জানা যাবে ২৯ মের নির্বাচনে। এএফপি। 	2
আবারও গরহাজির! এই বছরের শুরুতেই একবার অনুশীলনে গরহাজির ছিলেন। তার আগের দিনই লিওনেল মেসিকে বসে থাকতে হয়েছিল বেঞ্চে। এরপর মেসির সঙ্গে কোচ লুইস এনরিকের ‘দ্বন্দ্ব’ নিয়ে কত কথাই যে ডালপালা মেলল! সেই ঘটনার পুনরাবৃত্তি হলো আবার, কালও অনুশীলনে ছিলেন না মেসি। বার্সেলোনা ক্লাব কর্তৃপক্ষ জানিয়েছে, ‘ব্যক্তিগত’ কারণে অনুশীলনে ছিলেন না তিনি। এই সপ্তাহে লা লিগায় বার্সেলোনার কোনো খেলা নেই, সামনের রোববার প্রতিপক্ষ অ্যাথলেটিক বিলবাও। এএফপি। 	2
এবার প্রথম শ্রেণিও বিশ্বকাপের দল থেকে নিজেই সরে দাঁড়িয়েছেন সুনীল নারাইন। বিশ্বকাপ দল থেকে বাদ পড়ে টেস্টকে বিদায় জানিয়েছেন ডোয়াইন ব্রাভো। এবার নিজেদের ঘরোয়া দল ত্রিনিদাদ অ্যান্ড টোবাগোর (টিঅ্যান্ডটি) প্রথম শ্রেণির দল থেকেও নিজেদের প্রত্যাহার করে নিলেন তাঁরা। আরও তিন সিনিয়র ক্রিকেটার কাইরন পোলার্ড, রবি রামপল, কেভিন কুপারও সরে দাঁড়িয়েছেন। ব্রাভো আর প্রথম শ্রেণির ক্রিকেটে খেলবেন না, নারাইন আর কুপার কাজ করবেন বোলিং অ্যাকশন নিয়ে। ক্রিকইনফো। 	2
রেকর্ড কর্নার ২০১৩ সালে ভারতের বিপক্ষে রাঁচিতে আউট হয়েছিলেন ৯২ রানে। গত বছর জিম্বাবুয়ের বিপক্ষে হারারেতে ৯৩, আর বছরের নড়বড়ে নব্বই ‘কোটা’ পূরণ করে ফেললেন বছরের শুরুতেই। পরশু ত্রিদেশীয় সিরিজের ফাইনালে ইংল্যান্ডের বিপক্ষে ৯৫। এখন পর্যন্ত তিন অঙ্কের স্বাদ পাওয়া হলো না গ্লেন ম্যাক্সওয়েলের। তিনবার নড়বড়ে নব্বইয়ে কাটা পড়ে একটিও সেঞ্চুরি করতে না-পারা একমাত্র ব্যাটসম্যান তিনিই। এই ম্যাচে পরে ৪ উইকেটও নিয়েছেন ম্যাক্সওয়েল। ওয়ানডেতে একই ম্যাচে সেঞ্চুরি ও কমপক্ষে ৪ উইকেট পাওয়ার কৃতিত্ব আছে ১২ জনের। কিন্তু নব্বই ও ৪ উইকেট ম্যাক্সওয়েলই প্রথম। তবে এই প্রথমের চেয়ে ওই ১২ জনের দলে যোগ দিতে পারলেই নিশ্চয়ই বেশি খুশি হতেন ‘ম্যাক্সি’! যেমন খুশি হবেন পরেরবার নব্বইয়ে গেলে তিন অঙ্ক ছুঁতে পারলে!	2
থাইল্যান্ডকে পেল বাংলাদেশ গ্রুপের শেষ ম্যাচটি হোটেলে বসে দেখতে দুপুরের মধ্যেই অনুশীলন শেষ করেছিল সিঙ্গাপুর। বঙ্গবন্ধু স্টেডিয়ামে থাইল্যান্ড-বাহরাইনের ম্যাচের সঙ্গে যে সিঙ্গাপুরের ভাগ্যটাও জড়িয়ে ছিল। ম্যাচ শেষে থাইল্যান্ড একটা ধন্যবাদ পেতেই পারে সিঙ্গাপুরের কাছে। বাহরাইনকে কাল ৩-০ গোলে থাইল্যান্ড হারিয়েছে বলেই তো এক ম্যাচ ড্র করেও সেমিফাইনালে সিঙ্গাপুর। মূলত গোল পার্থক্যে এগিয়ে থাকায় ‘বি’ গ্রুপের রানার্সআপ হিসেবে সিঙ্গাপুর শেষ চারে। সমান ১ পয়েন্ট পেলেও বাহরাইনের (-৩) চেয়ে গোল পার্থক্যেই এগিয়ে সিঙ্গাপুর (-১)। টানা দুই জয়ে ‘বি’ গ্রুপ চ্যাম্পিয়ন থাইল্যান্ড। ‘এ’ গ্রুপের রানার্সআপ বাংলাদেশ ৬ ফেব্রুয়ারি সেমিফাইনালে এই থাইল্যান্ডকেই পাচ্ছে। বাহরাইন-সিঙ্গাপুর ম্যাচ ড্র হওয়ায় সেমিফাইনাল নিশ্চিত হয়েছিল থাইল্যান্ডের। তবে আগেই শেষ চার নিশ্চিত হলেও মাঠের খেলায় সেটির প্রভাব পড়েনি কাল। জয় পেতে মরিয়াই ছিল থাইল্যান্ড। ৩৫ মিনিটে কর্নার থেকে বাহরাইনের এক ডিফেন্ডারের হেড চলে যায় তাদেরই জালে, আত্মঘাতী গোল। ৫০ মিনিটে পেনাল্টিতে ২-০ করেন অধিনায়ক পারমপাক পাকরন। ৬৬ মিনিটে পিমকুন জাতুরং করলেন তৃতীয় গোল। বাহরাইনকে অন্তর্ভুক্ত করতে টুর্নামেন্টের সূচি পর্যন্ত পিছিয়ে দিয়েছিল আয়োজক বাংলাদেশ। সবার পরে টুর্নামেন্টে খেলতে এসে মাত্র চার দিনের মাথায় বিদায় নিল তারা। বাহরাইন কোচ আদ্রিয়ান হুইটব্রেড কম প্রস্তুতিকেই কারণ হিসেবে দেখালেন, ‘এটা আমাদের মূল অনূর্ধ্ব-২৩ দল নয়। উপসাগরীয় ক্লাব চ্যাম্পিয়নশিপে খেলছে ওই দল। বিভিন্ন ক্লাবের ফুটবলারদের নিয়ে গড়া হয়েছে দলটি। মাত্র পাঁচ দিনের অনুশীলনে এর চেয়ে বেশি ভালো ফল আশা করা যায় না।’ ফুরফুরে থাইল্যান্ড কোচ ফমরাত চকতাভে সেমির লড়াইয়ে বাংলাদেশকে সমীহ করছেন, ‘বাংলাদেশের সঙ্গে সেমিফাইনালটা মোটেও সহজ হবে না। ওরা জাতীয় দল, আমাদের অনূর্ধ্ব-২২। ঘরের মাঠের সুবিধাও পাবে বাংলাদেশ। আমরাই চাপে থাকব।’ বাংলাদেশের অধিনায়ক মামুনুল থাইল্যান্ডের শক্তিটা ভালোই জানেন, ‘থাইল্যান্ড শক্তিশালী দল, ওরা গতিময় ফুটবল খেলছে। সেমিফাইনালটা কঠিনই হবে। তবে আমরা প্রস্তুত।’ 	2
শাহরিয়ারের প্রথম ২০০ প্রথম ১৪ মৌসুমে ১১টি ডাবল সেঞ্চুরি। গত মৌসুমের তিন ডাবল সেঞ্চুরিতে সংখ্যাটা বেড়ে হলো ১৪। আর এবার দুই রাউন্ড শেষ না হতেই আরও তিন ডাবল সেঞ্চুরি যোগ হলো তালিকায়। ঢাকা বিভাগের রনি তালুকদার ও আবদুল মজিদের পর জাতীয় লিগে কাল ডাবল সেঞ্চুরি পেলেন বরিশালের শাহরিয়ার নাফীসও। প্রথম শ্রেণির ক্রিকেটে জাতীয় দলের সাবেক এই ব্যাটসম্যানের এটাই প্রথম ডাবল সেঞ্চুরি। শাহরিয়ারের ২১৯ রানে দ্বিতীয় ইনিংসে ৪ উইকেটে ৩৪৩ রান তুলে বিকেএসপিতে খুলনার চেয়ে ২২৪ রানে এগিয়ে থেকে তৃতীয় দিন শেষ করেছে বরিশাল। দ্বিতীয় উইকেটে ফজলে রাব্বিকে নিয়ে ২৩৮ রান যোগ করা শাহরিয়ারের ৩০৭ বলের ইনিংসে ছিল ৩২টি চার। কাল এক দিনেই ২১৯ রান করেছেন এই বাঁহাতি। জাতীয় লিগে এক দিনে কোনো ব্যাটসম্যানের সর্বোচ্চ রান এখন শাহরিয়ারেরই। বরিশালের ইনিংসে দ্বিতীয় সর্বোচ্চ ৭৪ রান ফজলে রাব্বির। বিকেএসপির ৩ নম্বর মাঠে সেঞ্চুরি পেয়েছেন রংপুরের ওপেনার লিটন দাস। লিটনের ১১৬ এবং নাঈম ইসলাম ও আরিফুল হকের ফিফটিতে দিন শেষে দ্বিতীয় ইনিংসে ৫৩.৪ ওভারেই রংপুর করেছে ৮ উইকেটে ৩০০ রান। দিনের শুরুতে সিলেটকে ২৬১ রানে অলআউট করা দলটি এগিয়ে গেছে ৪০৬ রানে। মিরপুর শেরেবাংলা স্টেডিয়ামে আগের দিনের ৬ উইকেটের সঙ্গে আরও ২ উইকেট যোগ করেছেন চট্টগ্রামের অফ স্পিনার ইফতেখার সাজ্জাদ। মাত্রই দ্বিতীয় ম্যাচ খেলা ২৭ বছর বয়সী ইফতেখার ১১২ রানে নিয়েছেন ৮ উইকেট। ২০০৪-০৫ মৌসুমে ওয়াসকুরনি আহ​েমদের পর এই প্রথম চট্টগ্রাম বিভাগের কোনো বোলার ইনিংসে ৮ উইকেট নিলেন। দিন শেষে অবশ্য স্বস্তিতে নেই ইফতেখারের দল। দ্বিতীয় ইনিংসে ৫ উইকেটে ১৯৫ রান তুললেও রাজশাহীর প্রথম ইনিংসের চেয়ে এখনো ৭ রানে পিছিয়ে চট্টগ্রাম। এর আগে অষ্টম উইকেটে ১৬৬ রান যোগ করা রাজশাহীর দুই লেজের ব্যাটসম্যান মুক্তার ৯৬ ও সানজামুল ৮৮ রান করে আউট হয়েছেন। ফতুল্লায় প্রথম ইনিংসে মাত্র ৯০ রানে গুটিয়ে যাওয়া ঢাকা মহানগর ফলোঅন করতে নেমে দ্বিতীয় ইনিংসে ৮ উইকেটে করেছে ৩৭৩ রান। ঢাকার প্রথম ইনিংসের চেয়ে এখনো ৬২ রানে পিছিয়ে থাকা দলটির হয়ে সর্বোচ্চ ৯২ রান করেছেন ওপেনার শামসুর রহমান। সংক্ষিপ্ত স্কোর ঢাকা বিভাগ-ঢাকা মহানগর, ফতুল্লা ঢাকা বিভাগ ১ম ইনিংস: ৫২৫/৯ ডি.। ঢাকা মহানগর: ৯০ ও ১০১ ওভারে ৩৭৩/৮ (শামসুর ৯২, মেহরাব জু. ৫৭, আসিফ ৫৫, মার্শাল ৫১, হায়দার ৫১*, জাবিদ ৩৭*; শুভাগত ৩/৯৭, মোশাররফ ২/৫৯, জুবায়ের ২/১২৯, তাইবুর ১/৫৫)। বরিশাল-খুলনা, বিকেএসপি-২ বরিশাল: ২৭১ ও ৯৬ ওভারে ৩৪৩/৪ (শাহরিয়ার ২১৯, রাব্বি ৭৪, অভিষেক ৩১; রবি ৩/৫২)। খুলনা ১ম ইনিংস: ৩৯০। রংপুর-সিলেট, বিকেএসপি-৩ রংপুর: ৩৬৭ ও ৫৩.৪ ওভারে ৩০০ (লিটন ১১৬, নাঈম ৫২, আরিফুল ৫০*, ধীমান ২৪; রাহাতুল ৩/৭৭, নাজমুল ২/৩০, জায়েদ ১/৪৯, এনামুল ১/৮০)। সিলেট ১ম ইনিংস: ২৬১। চট্টগ্রাম-রাজশাহী, মিরপুর চট্টগাম: ২০৯ ও ৭২ ওভারে ১৯৫/৫ (জসিমউদ্দিন ৬১, নাজিমউদ্দিন ৫৭*, আল মামুন ৪৩, ইরফান ২১; মুক্তার ৩/৪৬, শফিউল ২/২৩)। রাজশাহী ১ম ইনিংস: ১০৫.২ ওভারে ৪১১ (জুনায়েদ ১১৩, মুক্তার ৯৬, সানজামুল ৮৮, হাবিবুর ৩৮, ফরহাদ হোসেন ৩৭; ইফতেখার ৮/১১২, আলাউদ্দিন ১/৭৬, মনিরুজ্জামান ১/৮১)। 	2
বিরক্ত লেম্যান মাইকেল ক্লার্ক কি খেলবেন বিশ্বকাপে? খেললে কি তিনিই অধিনায়ক থাকবেন, না অন্য কেউ? চোটের কারণে দলের বাইরে থাকে অস্ট্রেলীয় অধিনায়ককে নিয়ে এমন অনেক প্রশ্ন সংবাদমাধ্যমে। একের পর এক গুঞ্জনে স্বভাবতই চটেছেন অস্ট্রেলিয়ার কোচ ড্যারেন লেম্যান, ‘আমি বিরক্ত। আমি শুধু তার ফিরে আসার দিকেই তাকিয়ে আছি। সে গ্রেড ক্রিকেটে খেলেছে, বৃহস্পতিবার এখানেও (ব্রিসবেনে) খেলবে। তার সঙ্গে আমার কথা হয়েছে। প্রার্থনা করি যাতে সে নির্ধারিত সময়ের আগেই ফিরে আসতে পারে।’ ক্লার্ককে নিয়ে এত গুঞ্জন তৈরি করায় সংবাদমাধ্যমকেও একহাত নিলেন অস্ট্রেলিয়ার কোচ, ‘সংবাদমাধ্যম যা খুশি বলতে পারে। তারা ধোঁয়াশা সৃষ্টি করবে, নানাজনের নানা মতামত দেবে। আমরা এসব গায়ে মাখি না।’ ফিট হয়ে দলে ফিরলে ক্লার্কই অধিনায়ক থাকবেন বলেও আশাবাদী লেম্যান, ‘আমরা আমাদের অধিনায়ককে ফিট হিসেবে চাই, বিশেষ করে চার বছর পর আসা এই গুরুত্বপূর্ণ টুর্নামেন্টে (বিশ্বকাপ)। এরপর আমাদের ওয়েস্ট ইন্ডিজ সফর আছে, অ্যাশেজ আছে। আমরা তাকেই প্রস্তুত পেতে চাই, কারণ সে দলটাকে দারুণভাবে নেতৃত্ব দেয়।’ ত্রিদেশীয় সিরিজের ফাইনালে চোট পাওয়া জেমস ফকনার বিশ্বকাপে অস্ট্রেলিয়ার প্রথম ম্যাচে খেলতে পারবেন না বলেও নিশ্চিত করেছেন লেম্যান। ক্রিকইনফো।	2
ইনজামামের আশা পাকিস্তান-ভারতের লড়াইটা চিরপ্রতিদ্বন্দ্বিতার। মুখোমুখি লড়াইয়ে পাকিস্তান বেশ এগিয়ে থাকলেও বিশ্বকাপের চিত্র বরাবরই অন্য রকম। এখন পর্যন্ত পাঁচবার দু-দলের লড়াই দেখেছে বিশ্বকাপ, পাকিস্তান হেরেছে সব কটিতেই। চিত্রটা কি বদলাবে এবার? নাকি ৫-০ বেড়ে হবে ৬-০? পাকিস্তানের হয়ে বিশ্বকাপে ভারতের বিপক্ষে সব কটি ম্যাচেই খেলা ইনজামাম-উল-হক মনে করছেন, ভারতের কাছে হারলেও সমস্যা নেই। তবে সেটা শর্তসাপেক্ষ, ‘আমার মনে হয় পাকিস্তান-ভারত ম্যাচ খুব গুরুত্বপূর্ণ হবে। যেন ফাইনালের আগেই আরেক ফাইনাল! কিন্তু ভারতের কাছে হারলেও আমার খারাপ লাগবে না, যদি পাকিস্তান বিশ্বকাপ জিততে পারে।’ ভারত-পাকিস্তান ম্যাচে ভারতকে এগিয়েও রাখছেন সাবেক পাকিস্তান অধিনায়ক, ‘মানিয়ে নেওয়াটা অবশ্যই গুরুত্বপূর্ণ, আর ভারত এই সুবিধাটা পাবে। কিন্তু দুদিক থেকেই নতুন বল ব্যবহারের কারণে এবার রিভার্স সুইং বড় ব্যাপার হয়ে দাঁড়াবে না।’ ক্রিকেট নেক্সট ডট কম।	2
যুবরাজ-গম্ভীরের হতাশা সময় কত কিছুই না বদলে দেয়! গত বিশ্বকাপে একজন ছিলেন টুর্নামেন্ট সেরা, আরেকজন ফাইনালের অন্যতম নায়ক। অথচ পরের বিশ্বকাপেই দলে নেই দুজনের কেউই! যুবরাজ সিং আর গৌতম গম্ভীর হতাশ হতেই পারেন। তবে বাস্তবতা মেনে নিয়েছেন যুবরাজ, ‘বিশ্বকাপে সুযোগ না পাওয়াটা অবশ্যই হতাশার। তবে এই সিদ্ধান্তে আপনার কিছু করার নেই।’ পাঞ্জাবের হয়ে রঞ্জি ট্রফির দিকেই এখন পূর্ণ মনোযোগ দিতে চান এই বাঁহাতি। বিশ্বকাপ দলে জায়গা হয়নি গম্ভীরেরও। তবে বিশ্বচ্যাম্পিয়ন হওয়ার গর্ব তাতে কমে যায়নি তাঁর, ‘বিশ্বকাপের অংশ হতে না পেরে আমি হতাশ। তবে আমরা বর্তমান বিশ্বচ্যাম্পিয়ন, এটি অবশ্যই গর্বের।’ ভারতীয় দলে সুযোগ না পেলেও ক্রিকেটের রোমাঞ্চ থেকে হারিয়ে যেতে চান না গম্ভীর, ‘আমি রান করতে ক্রিকেট খেলি, দলকে জেতাতে ক্রিকেট খেলি। এখনো দিল্লি, ভারত অথবা যেকোনো টি-২০ ফ্র্যাঞ্চাইজির হয়ে ম্যাচ জিততে পারলে আমার ভালো লাগবে।’ আইএএনএস।	2
শুভকামনা বিশ্বকাপ খেলতে যাওয়া বাংলাদেশ দলের প্রতি শুভকামনা দেশের সবারই থাকার কথা। তবে চাইলে সে শুভকামনা আপনি সরাসরিও জানাতে পারেন। ব্যবস্থাটা করে দিচ্ছে বিসিবিই। দু-চার দিনের মধ্যেই ‘বাংলাদেশ জাতীয় ক্রিকেট দলকে শুভকামনা’ লেখা বিশাল বোর্ড বসে যাবে মিরপুর শেরেবাংলা স্টেডিয়াম এবং দেশের সাতটি বিভাগীয় শহরে। জাতীয় দলকে শুভকামনা জানিয়ে সেই বোর্ডে কিছু একটা লিখে দিয়ে আসতে পারেন আপনিও। আর কনসার্টের আয়োজন তো আছেই। বিসিবির আয়োজনে ১১ ফেব্রুয়ারি খুলনায়, ১২ ফেব্রুয়ারি চট্টগ্রামে ও ১৩ ফেব্রুয়ারি ঢাকার মিরপুর শেরেবাংলা স্টেডিয়ামে হবে ‘বিশ্বকাপ-কনসার্ট।’	2
এবার ডিগ্রিও... বান্ধবী রিভা স্টিনক্যাম্পকে হত্যার মামলা আদালতে ওঠার পর থেকেই স্পনসররা মুখ ফিরিয়ে নিয়েছে। মামলার খরচ জোগাতে বিক্রি করেছেন বাড়ি। অনিচ্ছাকৃত হত্যার দায় মাথায় নিয়ে পাঁচ বছরের জন্য টানতে হচ্ছে জেলের ঘানি। নন্দিত থেকে নিন্দিত অ্যাথলেট অস্কার পিস্টোরিয়াস এবার হারালেন সম্মানসূচক ডক্টরেট ডিগ্রিটিও। পাবিহীন প্রথম অ্যাথলেট হিসেবে লন্ডন অলিম্পিকে অংশ নিয়ে ইতিহাস গড়ার বছরেই স্কটল্যান্ডের স্ট্রাথক্লাইড বিশ্ববিদ্যালয় দক্ষিণ আফ্রিকান ‘ব্লেড রানার’কে ডক্টরেট ডিগ্রিতে ভূষিত করেছিল। কিন্তু গত পরশু সেই সম্মানসূচক ডিগ্রি ফিরিয়ে নেওয়ার ঘোষণা দিয়েছে বিশ্ববিদ্যালয় কর্তৃপক্ষ, ‘অস্কারকে যে সম্মানসূচক ডিগ্রি দেওয়া হয়েছিল, অনিচ্ছাকৃত হত্যার দায়ে দোষী সাব্যস্ত হওয়ায় আমরা তা প্রত্যাহার করে নিচ্ছি।’ দুঃসময় যখন আসে, চারদিক থেকেই আসে! এএফপি।	2
খেয়ালি ইতো ইতালিয়ান ক্লাব সাম্পদোরিয়া নতুন ঠিকানা হয়েছে খুব বেশি দিন নয়। এরই মধ্যে কোচের ‘ব্যাড বুক’-এ উঠে গেছে স্যামুয়েল ইতোর নাম! কেন? অনুশীলনে কোচের কথা শুনছেন না তিনবার বর্ষসেরা আফ্রিকান খেলোয়াড় হওয়া ইতো। পরশু তো কোচকে না জানিয়ে অনুশীলন ছেড়েই চলে গেছেন। একজন জ্যেষ্ঠ খেলোয়াড়ের এমন আচরণে ভীষণ খেপেছেন সাম্পদোরিয়ার সার্বিয়ান কোচ সিনিসা মিহালোভিচ, ‘কেন সে অনুশীলন ছেড়ে গেল—এটা আমাকে জানানোর দরকারও মনে করেনি। এটা তো আমার জন্য খুবই অসম্মানজনক!’ তবে এ কারণে ক্লাব ইতোর বিরুদ্ধে কোনো ব্যবস্থা নেবে কি না, সেটা নিশ্চিত নন মিহালোভিচ। তবে পরিস্থিতি দেখে মনে হচ্ছে, পার পেয়ে যেতে পারেন ইতো। ক্লাবের সভাপতি মাসিমো ফেরেরো তো বলেই দিয়েছেন, এটা নাকি খুব সামান্য ব্যাপার। সাম্পদোরিয়ায় সবই ঠিকঠাক চলছে! এএফপি।	2
পেশা বেশি দিন আগের কথা নয়, ২০০৯ সালেও আয়ারল্যান্ডের মিডিয়াম পেসার অ্যালেক্স কুসাক কাঠমিস্ত্রির কাজ করতেন। ক্রিকেট বোর্ডের সঙ্গে কেন্দ্রীয় চুক্তি হওয়ার পরই পুরোপুরি ক্রিকেটে মন দেন অস্ট্রেলিয়ায় জন্ম নেওয়া এই ক্রিকেটার।	2
হারে শুরু অস্ট্রেলিয়ায় সাবেক অধিনায়ক অ্যালান বোর্ডারের নামে মাঠ। গ্যালারির একটি অংশ সাবেক বাংলাদেশ কোচের নামে, ‘স্টুয়ার্ট ল স্ট্যান্ড।’ অস্ট্রেলিয়ার বিখ্যাত ক্রিকেট একাডেমিও অ্যাডিলেড থেকে ২০০৪ সালে নিয়ে আসা হয়েছে এখানে। কাল ক্রিকেট অস্ট্রেলিয়া একাদশ নামে যে দলটি বাংলাদেশের বিপক্ষে খেলল, বিশ্বকাপ দলগুলোর তুলনায় সেটি একাডেমি দলের মতোই। সেই দলের কাছে হার দিয়ে শুরু হলো মাঠের ক্রিকেটে বাংলাদেশের প্রস্তুতি। ব্রিসবেনে কাল প্রথম প্রস্তুতি ম্যাচে বাংলাদেশ হেরেছে ৫ উইকেটে। এমনিতে প্রস্তুতি ম্যাচে জয়-হার খুব বড় ব্যাপার নয়। আর বাংলাদেশ দল অস্ট্রেলিয়া যাওয়ার পর এটি তো প্রথম ম্যাচ! তবে গত সপ্তাহ খানেক ধরে এই মাঠেই অনুশীলন করে আসছে বাংলাদেশ দল। প্রতিপক্ষ দলটিও একদম আনকোরা। সেই দলের কাছেই খুব একটা পাত্তা না পাওয়া প্রশ্ন ও সংশয়ের জন্ম দেয় বটে! প্রস্তুতির জন্য দুদলই খেলিয়েছে ১৩ জন, ব্যাটিং-বোলিং করেছে ১১ জন করে। বাংলাদেশের ব্যাটিংয়ে নেমেছিলেন যেমন আটজন স্পেশালিস্ট ব্যাটসম্যান। তবু গড়া হয়নি বড় স্কোর। বাংলাদেশের হারার ম্যাচে জিতলেন কেবল মুমিনুল হক। ওই কন্ডিশনে খেলার সামর্থ্য নিয়ে প্রশ্ন তাঁর সঙ্গী, লড়াই করছেন একাদশে জায়গা নিয়ে। প্রথম সুযোগেই জোর দাবি জানিয়ে রাখলেন। ৬৫ বলে ৩ চার ও ১ ছক্কায় করেছেন ৫২। আউট হননি, পরের ব্যাটসম্যানদের সুযোগ দিতে তুলে নেওয়া হয়েছিল মুমিনুলকে। অথচ পরে দল গুটিয়ে গেছে ২৬ বল আগেই! তামিম ইকবাল এখনো চোট কাটিয়ে ফেরার অপেক্ষায়। খেলবেন না পরের প্রস্তুতি ম্যাচেও। ওপেনিংয়ে এনামুল হকের সঙ্গী তাই সৌম্য সরকার। এনামুলের বিদায়ে ভেঙেছে ২৬ রানের উদ্বোধনী জুটি। ২ চার ও ১ ছয়ে ৪৭ বলে ৩৩ সৌম্য। তৃতীয় উইকেটে মুমিনুল ও মাহমুদউল্লাহ রান বাড়িয়েছেন বলের সঙ্গে পাল্লা দিয়ে। ৯১ বলে ৮৫ রানের জুটি ভেঙেছে মাহমুদউল্লাহর (৫৫ বলে ৪২) বিদায়ে, ৩০ ওভারে দল তখন দেড় শর দোরগোড়ায়। এরপর মুমিনুলকে তুলে নেওয়া, এক ছক্কায় ১৪ রান করে সাকিবের বিদায়। বাংলাদেশ তবু দুই শ তুলে ফেলে ৩৮ ওভারে, হাতে ৫ উইকেট। তিন শর কাছাকাছি যাওয়া খুবই সম্ভব মনে হচ্ছিল তখন। অথচ উল্টো ২৫ রানে শেষ ৫ উইকেট হারিয়ে বাংলাদেশ দল গুটিয়ে গেল ২৩১ রানেই! সেটাও সাব্বির রহমানের কল্যাণে, ৪ চার ও ১ ছক্কায় ২৯ বলে করেছেন ৩১। ক্রিকেট অস্ট্রেলিয়া দলে মোটামুটি পরিচিত ক্রিকেটার বলতে অ্যাশটন টার্নার, জেমস মিউরহেড ও ক্রিস লিন। লেগ স্পিনে মিউরহেড পেয়েছেন একটিই মাত্র উইকেট, ৪ রানে ফিরেছেন লিন। কিন্তু অধিনায়ক টার্নার ঠিকই দারুণ এক ইনিংস খেলে জিতিয়েছেন দলকে। মাশরাফি ও রুবেল ক্রিকেট অস্ট্রেলিয়ার ২ উইকেট তুলে নিয়েছিলেন ১৯ রানে। কিন্তু তৃতীয় উইকেটে ওপেনার জিমি পিয়ারসেনকে নিয়ে ১২৯ বলে ১৩১ রানের জুটি গড়েন টার্নার। সদ্য সমাপ্ত বিগ ব্যাশে ব্রিসবেন হিটের হয়ে ৮ ম্যাচে মাত্র একটি ফিফটি করা পিয়ারসন ৭৮ করেছেন ৭৬ বলে। ৫ ছক্কায় ৭৮ করে টার্নার যখন ফিরলেন, ম্যাচে ফিরেছিল খানিকটা রোমাঞ্চও। রান ছিল ৫ উইকেটে ১৭৫। কিন্তু ষষ্ঠ উইকেটে অবিচ্ছিন্ন ৫৭ রানে উইলিয়াম বোসিস্টো ও বেন ম্যাকডারমট দলকে জিতিয়ে দেন ৪০ বল আগেই। দ্বিতীয় প্রস্তুতি ম্যাচ আগামীকাল, যে ম্যাচে খেলার কথা মাইকেল ক্লার্কের। প্রস্তুতি ম্যাচ স্কোর বাংলাদেশ: ৪৫.৪ ওভারে ২৩১ (সৌম্য ৩৩, এনামুল ১১, মুমিনুল ৫২, মাহমুদউল্লাহ ৪২, সাকিব ১৪, মুশফিক ১৯, সাব্বির ৩১, নাসির ৩, মাশরাফি ২, সানি ১, রুবেল ০*; মুডি ৩/৩৫, কনওয়ে ২/৩৫, ফন ডার গাগটেন ১/২১, টার্নার ১/৩০, মিউরহেড ১/৫৩, গ্রেগরি ১/৫৫); ক্রিকেট অস্ট্রেলিয়া একাদশ: ৪৩.২ ওভারে ২৩২/৫ (পিয়ারসন ৭৮, মরগান ১, লিন ৪, টার্নার ৭৮, উইলস ১০, বোসিস্টো ৩১*, ম্যাকডারমট ২৫*; রুবেল ২/৩২, সাকিব ১/২৭, মাশরাফি ১/৩২, তাসকিন ১/৩৪, সানি ০/৩৩, তাইজুল ০/৫৬, মাহমুদউল্লাহ ০/১০, সাব্বির ০/৫)।	2
ফিনিশার নাসিরকে দেখুক বিশ্বকাপ তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা বিশ্বকাপ দল ঘোষণার আগে হয়তো সবচেয়ে বেশি আলোচনা ছিল আমার আর নাসিরের থাকা না-থাকা নিয়ে। দল ঘোষণার পর পরও তাই। নিজের কথা এখানে বলতে চাই না। তবে নাসিরকে দেখে আমি দারুণ খুশি হয়েছি। রিয়াদের ক্ষেত্রেও আমি লিখেছি, অভিজ্ঞতা কেনা যায় না। নাসির হয়তো অতটা অভিজ্ঞ নয়। তবে কয়েক বছর ধরেই তো খেলছে। তার চেয়ে বড় কথা আন্তর্জাতিক অঙ্গনে সাফল্য পেয়েছে। বড় দলের বিপক্ষে, চাপের মধ্যে কীভাবে সফল হতে হয়, সেটা ও জানে। বিশ্বকাপের মতো আসরে এমন ক্রিকেটারের খুব প্রয়োজন। নাসিরের খারাপ সময়টা নিয়েও অনেক কথা হয়েছে। অনেকে অনেক কারণ বের করেছে। আমি মনে করি, খারাপ সময়টা ছিল স্রেফ ক্রিকেটীয় ব্যাড প্যাচ। সব ক্রিকেটারেরই সেটা আসে। হ্যঁা, খারাপ সময়ে অনেক টেকনিক্যাল খুঁত চোখে পড়ে অনেকের। কিন্তু অনেকেই ভুলে যায়, ওই তথাকথিত খুঁত নিয়েই সে সফল হয়েছে আগে! নাসির কিন্তু ওর মতো খেলেই আবার ফর্মে ফিরেছে। টেকনিক্যাল কোনো কাজ করে থাকতে পারে, কিন্তু তেমন কিছু চোখে পড়েনি। বড় কোনো পরিবর্তন আনেনি, সেটা নিশ্চিত। হতে পারে, টেকনিক্যালি নিখুঁত নয় বলে হয়তো খারাপ সময় একটু দীর্ঘ হয়েছে। চারপাশে এসব নিয়ে অনেক কথা হয় বলে মাথায় সেগুলো কাজ করে। কাজ তখন আরও কঠিন হয়ে ওঠে। নাসিরও ওই চাপটা অনুভব করেছে। মনে আছে আমার, একদিন ড্রেসিং রুমে আমাকে বলেছিল, ‘রাজ ভাই, কি হচ্ছে এসব বলুন তো? যাই করি, যত কিছু চেষ্টা করি, কিছুই তো ঠিক হয় না।’ ওকে তখন সাহস দিয়েছি। রিয়াদের মতো নাসিরও শুরুর দিকে একটু তাড়াহুড়ো করেছে ফর্মে ফিরতে। ক্রমাগত খারাপ করার পর হয়তো দল থেকে বাদ পড়ার ভয় চেপে বসেছিল। সেটাও পারফরম্যান্সে প্রভাব ফেলেছে। সেই সময় ওর বক্তিগত জীবন নিয়েও অনেক কথা হয়েছে। এই ব্যাপারটি আমার কাছে খুবই খারাপ লাগে। কারও পেশাদারি জীবন আর ব্যক্তিগত জীবন এক করে দেখা ঠিক নয়। আর খারাপ সময়ে এসব নিয়ে কথা হলে সেটা ক্রিকেটারের জন্য খুব ভালো কিছু হয় না। বরং খারাপ সময়ে সমর্থন আরও বেশি প্রয়োজন। যাই হোক, বাদ পড়ার পর খোলামনে খেলেছে ঢাকা লিগে। রানে থাকার মাঝেই ওকে ফেরানোয় খুব ভালো হয়েছে। ঢাকা লিগের চেয়ে আন্তর্জাতিক ক্রিকেট বা বিশ্বকাপ অনেক কঠিন অবশ্যই। কিন্তু যেকোনো পর্যায়েই অনেক রান করলে আত্মবিশ্বাস থাকে। ক্রিকেটে আত্মবিশ্বাস অনেক সময় জাদুর মতো কাজ করে। নাসির যে এভাবে এত ভালো ব্যাটসম্যান হয়ে উঠবে, শুরুর সময় আমি ভাবতেও পারিনি। আমার ধারণা, আরও অনেকেও এটা ভাবতে পারেনি। একসময় নাসিরের ব্যাটিংয়ের চেয়ে বোলিং বেশি ভালো ছিল। সাত-আটে ব্যাটিং করত, বোলিং করত পুরো। ঢাকা লিগে অনেক ম্যাচে বোলিং ওপেনও করেছে। এমনকি জাতীয় দলে ঢোকার সময়ও মূলত অফ স্পিনিং অলরাউন্ডার হিসেবেই ঢুকেছে। ফিল্ডিং ভালো করত, এটা আরেকটা বড় কারণ ছিল ওকে নেওয়ার। অনেক ক্রিকেটারই আছে, আন্তর্জাতিক ক্রিকেটে এসে নিজের সেরাটা দেখায়। নাসিরও সেই দলে। খেলতে খেলতেই দ্রুত উন্নতি করেছে। আন্তর্জাতিক ক্রিকেটে ওর ধারাবাহিক পারফরম্যান্সে অবাক হওয়া উচিত ছিল। কিন্তু নাসির আমাদের অবাক হওয়ার সময়ও দেয়নি। এসেই এমন খেলতে শুরু করল যে ভালো করাটা প্রত্যাশিতই হয়ে গেল। দ্রুতই হয়ে উঠল আমাদের ফিনিশার। বিশ্বকাপেও আশা করি নাসিরের সেরাটা দেখা যাবে। অনেক ভালো বোলিং আক্রমণের বিপক্ষে রান পেয়েছে ও। অনেক কঠিন পরিস্থিতি থেকে দলকে বাঁচিয়েছে, জয় এনে দিয়েছে। যদিও একাদশে ঢোকা কঠিন, অনেক প্রতিদ্বন্দ্বিতা। কিন্তু অভিজ্ঞতার কারণেই ওকে দেখতে চাই আমি একাদশে। যদি সুযোগ পায়, আমি চাইব ঢাকা লিগের মতোই চাপহীন ভাবে খেলুক। খারাপ করার ভয় যেন না করে। খারাপ সময়টা তো দেখেই ফেলেছে। হারাবার ভয় তাই না করুক। খোলামন নিয়ে যদি খেলতে পারে, বিশ্বকাপ দেখবে সেই ফিনিশার নাসিরকে।	2
পিসিবির প্রতিবাদে বিসিবির সতর্ক প্রতিক্রিয়া পাকিস্তান ক্রিকেট দলের বাংলাদেশ সফর করার কথা আগামী এপ্রিল-মেতে। তবে মাঠের লড়াইয়ের আকাশে অনিশ্চয়তার মেঘ জমছে সিরিজ নিয়ে বিসিবি ও পিসিবির কথার লড়াইয়ে। পিসিবি এই সফরের জন্য সিরিজের লভ্যাংশের ভাগ চাইলেও বিসিবি সেটা দেবে না বলে জানিয়েছেন বিসিবি সভাপতি নাজমুল হাসান। কাল সংবাদ বিজ্ঞপ্তি দিয়ে তাঁর বক্তব্যের প্রতিবাদ জানিয়েছে পিসিবি। শুধু তা-ই নয়, তাদের দাবি—এপ্রিল-মের এই সিরিজটা নাকি পাকিস্তানেরই হোম সিরিজ! বাস্তবতার সঙ্গে বিসিবি সভাপতির বক্তব্যের কোনো মিল নেই বলে দাবি পিসিবির। তাদের বক্তব্য, ২০১১ সালে পাকিস্তান দল বাংলাদেশ সফর করে। দ্বিপক্ষীয় চুক্তি অনুযায়ী সেটার বিনিময়ে ২০১২ সালে বাংলাদেশ দলের পাকিস্তানে যাওয়ার কথা থাকলেও তারা যায়নি। কাজেই বিসিবির কাছে ওই সিরিজটি পাওনা আছে পিসিবির এবং এবারের দুই টেস্ট, তিন ওয়ানডে এবং এক টি-টোয়েন্টির সিরিজটিই সেই ‘বকেয়া’ সিরিজ। পিসিবির দাবি, বাংলাদেশ যেহেতু পাকিস্তানেরই একটি সিরিজ আয়োজন করবে, আয়ের ভাগ তারা চাইতেই পারে। আসন্ন সিরিজটাকে ‘টেকনিক্যালি পাকিস্তানের হোম সিরিজ’ দাবি করে সংবাদ বিজ্ঞপ্তিতে বলা হয়েছে, ‘বাংলাদেশের কাছে পিসিবির খরচের একটা অংশ চাওয়াটা ন্যায়সংগত।’ পিসিবির সংবাদ বিজ্ঞপ্তির প্রতিক্রিয়ায় পাল্টা ‘আক্রমণ’ না চালিয়ে বিসিবি এগোচ্ছে পরিস্থিতি বুঝে। প্রধান নির্বাহী কর্মকর্তা নিজাম উদ্দিন চৌধুরীর বক্তব্য, ‘পিসিবি যেহেতু সিরিজের ব্যাপারে তাদের অবস্থান আনুষ্ঠানিকভাবে জানিয়েছে, আমরা আমাদের বোর্ডে বিষয়টা নিয়ে আলোচনা করেই এ ব্যাপারে পিসিবিকে আমাদের মতামত জানাব।’ অবশ্য নাম প্রকাশ না করার শর্তে বিসিবির এক পরিচালক বেশ জোরালোভাবেই পিসিবির দাবির প্রতিবাদ জানালেন, ‘তারা ভুল কথা বলছে। নতুন নিয়মের এফটিপিতে ২০১২-এর আগের হিসাব-নিকাশ আসার সুযোগ নেই। ২০১২-এর আগের এফটিপির সব দেনা-পাওনা শেষ। এখন যা হওয়ার, বোর্ডগুলোর মধ্যে দ্বিপক্ষীয় আলোচনার ভিত্তিতে নতুন করে হচ্ছে।’ বিষয়টা নিয়ে পিসিবির সঙ্গে বিসিবির ফোন ও ই-মেইলে নিয়মিতই যোগাযোগ হচ্ছে বলে জানা গেছে বোর্ড সূত্রে। চেষ্টা চলছে বিসিবির সভাপতির কিছু কথায় সৃষ্ট বিভ্রান্তি দূর করারও।	2
সিরিজ জয় কিউইদের আঙিনায় বিশ্বকাপ। তার আগে কী দারুণভাবেই না প্রস্তুতিটা সারল নিউজিল্যান্ড। কাল নেপিয়ারে বিশ্বকাপের আগে খেলা শেষ ওয়ানডেতে কেন উইলিয়ামসন ও রস টেলরের সেঞ্চুরিতে ৩৬৯ রানের পাহাড়ে ওঠে নিউজিল্যান্ড। এরপর পাকিস্তানকে ২৫০ রানে অলআউট করে ১১৯ রানের জয়। দুই ম্যাচের সিরিজটা পাকিস্তান হারল ২-০ ব্যবধানে। আর সর্বশেষ তিনটি ওয়ানডে সিরিজই জিতে নিউজিল্যান্ড বুঝিয়ে দিল, ঘরের মাঠে বিশ্বকাপে কেন তারা অন্যতম ফেবারিট। ম্যাচের পর অধিনায়ক ব্রেন্ডন ম্যাককালামের কণ্ঠেও সেই প্রত্যয়, ‘আমরা এখন যেখানে আছি, তা নিয়ে আমি সন্তুষ্ট। শেষের দিকে এসে আমরা নিখুঁত কিছু ম্যাচ খেলেছি। এখন আমাদের চ্যালেঞ্জ হলো বিশ্বকাপেও ধারাবাহিকতাটা ধরে রাখা। প্রস্তুতিটা আদর্শই ছিল তাই (বিশ্বকাপের) বড় মঞ্চে কোনো অজুহাত দেখানোর সুযোগ নেই।’ নিজেদের ওয়ানডে ইতিহাসের পঞ্চম সর্বোচ্চ ইনিংসে সবচেয়ে বড় অবদান ফর্মে থাকা উইলিয়ামসনের। ৮৮ বলে ১৪ চার ও ১ ছয়ে ১১২ রান এই কিউই ব্যাটসম্যানের। সর্বশেষ ১৬ ইনিংসে ১১১৪ রান, বোঝাই যাচ্ছে কী দারুণ ফর্মে আছেন উইলিয়ামসন। নিউজিল্যান্ডের ইনিংসের শেষ দুই বলে বিলাওয়াল ভাট্টিকে ছয় ও চার মেরে সেঞ্চুরি ছোঁয়া টেলর অপরাজিত ছিলেন ৭০ বলে ১০২ রান করে। ৪৯ বলে প্রথম ফিফটিটা করেছিলেন টেলর, পরের ফিফটি এসেছে মাত্র ২১ বলে! নিউজিল্যান্ড শেষ ১০ ওভারে করেছে ১১৬ রান। ঝড়টা বেশি গেছে ভাট্টির ওপর দিয়ে, ১০ ওভারে ৯৩ রান দিয়েছেন এই পাকিস্তানি পেসার। ওয়ানডেতে পাকিস্তানের হয়ে সবচেয়ে খরুচে বোলিংয়ের রেকর্ডটা এখন ওয়াহাব রিয়াজের সঙ্গে যৌথভাবে তাঁরও। উদ্বোধনী জুটিতে ২০.৩ ওভারে ১১১ রান, তাড়া করতে নেমে শুরুটা ভালোই করেছিল পাকিস্তান। তবে ৫৫ রান করে শেহজাদের বিদায়ের পরই ভেঙে পড়ে প্রতিরোধ। হাফিজ ৮৬ রান করলেও পাকিস্তান অলআউট ২৫০ রানে। রয়টার্স, ক্রিকইনফো। সংক্ষিপ্ত স্কোর নিউজিল্যান্ড: ৫০ ওভারে ৩৬৯/৫ (গাপটিল ৭৬, ব্রেন্ডন ম্যাককালাম ৩১, উইলিয়ামসন ১১২, টেলর ১০২*, এলিয়ট ২৮, রনকি ০, নাথান ম্যাককালাম ৯*; ইরফান ২/৫২, ভাট্টি ০/৯৩, আফ্রিদি ১/৫৭, আদিল ১/৬৮, সোহেল ০/৪৭, ইউনিস ০/১৭, শেহজাদ ১/২৯)। পাকিস্তান: ৪৩.১ ওভারে ২৫০ (হাফিজ ৮৬, শেহজাদ ৫৫, ইউনিস ১১, মিসবাহ ৪৫, আফ্রিদি ১১, আকমল ৪, সোহেল ৬, সরফরাজ ১৩, ভাট্টি ৯, আদিল ১, ইরফান ০*; সাউদি ২/৫২, বোল্ট ১/৩৫, ভেট্টোরি ১/৪১, মিলনে ২/৫২, নাথান ২/৩৩, এলিয়ট ২/৩৫)। ফল: নিউজিল্যান্ড ১১৯ রানে জয়ী। সিরিজ: ২ ম্যাচ সিরিজে নিউজিল্যান্ড ২-০তে জয়ী। ম্যান অব দ্য ম্যাচ: কেন উইলিয়ামসন।	2
‘জয়ে অবদান রেখেই খুশি’ মালয়েশিয়া ম্যাচে সহজ সুযোগ হারিয়ে সমালোচিত হয়েছিলেন। শ্রীলঙ্কার বিপক্ষে গোল না পেলেও গোলে অবদান রেখে সেটি পুষিয়ে দিয়েছেন অনেকটাই। দলে নিজের ভূমিকাই বদলে গেছে বলছেন জাহিদ হাসান এমিলি। চলমান বঙ্গবন্ধু কাপসহ নানা বিষয়ে কথা বললেন বাংলাদেশ দলের স্ট্রাইকার শ্রীলঙ্কা ম্যাচটা আপনার ওপর চাপ কমিয়েছে মনে করেন? জাহিদ হাসান এমিলি: একটু চাপ কমিয়েছে বৈকি। মালয়েশিয়ার সঙ্গে সুযোগ নষ্ট করে খারাপ লেগেছে। শ্রীলঙ্কা ম্যাচে গোল না পেলেও জাহিদের ক্রসটা বুক দিয়ে হেমন্তকে নামিয়ে দিলাম, ও দারুণ গোল করল। দলের জয়ে অবদান রাখার একটা তৃপ্তি অবশ্যই আছে। কিন্তু আপনার কাছে দল গোল চায়। সেই গোল তো পাচ্ছেন না। অনেকেই আপনার গোল না পাওয়ার সমলোচনা করেন... এমিলি: দেখুন, একজন স্ট্রাইকার প্রতিদিন গোল পাবে না। আমি এক ম্যাচে খারাপ করে পরের ম্যাচে কী করলাম, সেটাই আসল। আমি দলকে কোনো না কোনোভাবে ঠিকই সহায়তা করছি। দলে আমার ভূমিকা অনেকটাই বদলে গেছে। সেটি কী রকম? এমিলি: একক স্ট্রাইকার হিসেবে আমিই খেলি বাংলাদেশ দলে। কিন্তু আক্রমণে অন্যদের অংশগ্রহণটা সব সময় হয় না। যেমন আক্রমণে জাহিদ ও সোহেল রানা খেলে দুই পাশে। ওরা ক্রস করলে আমি একা পড়ে যাই। ওরা আক্রমণে আসতে পারে না, প্রতিপক্ষের তিন-চার ডিফেন্ডার বলটা পেয়ে যায়। এটা একটা সমস্যা, যা অনেকে সাদাচোখে খেয়াল করে না। শ্রীলঙ্কা ম্যাচে আপনাকেই মাঠের সেরা খেলোয়াড় বলেছেন প্রতিপক্ষ কোচ। তার পরও গোল করার তৃষ্ণাটা নিশ্চয়ই কমে যায়নি আপনার... এমিলি: গোল তো অবশ্যই করতে চাই। কিন্তু চাইলেও অনেক সময় পারি না। এটা সবাইকে বুঝতে হবে। আমি যত দিন জাতীয় দলে খেলব, দলের জয়ের জন্য অবদান রেখে যাব। এটাই আমার প্রতিজ্ঞা। কিন্তু বঙ্গবন্ধু কাপের সেমিফাইনালে উঠতে না পারলে জাতীয় দল ছাড়তে চেয়েছিলেন কেন? এমিলি: দেশের মাটিতে এমন একটা টুর্নামেন্ট হচ্ছে, আমরা সেমিফাইনালে খেলতে পারব না, এটা মন থেকে মানা কঠিন। তাই সালাউদ্দিন ভাইকে আমি আর মামুনুল বলেছিলাম, দলকে সেমিফাইনালে নেবই। নইলে জাতীয় দলই ছেড়ে দেব। এটা আমাদের জেদেরই বহিঃপ্রকাশ। এত দিন জাতীয় দলে ১০ নম্বর জার্সিটা আপনি পরতেন। সেটি কোচ দিয়েছেন হেমন্তকে। খারাপ লাগছে না? এমিলি: ১০ বছর ধরে জাতীয় দলে খেলছি, ১০ নম্বরটা আমার গায়ে ছিল। সেটি কোচ হেমন্তকে দিয়েছেন, এটা কোচের সিদ্ধান্ত। আসলে আমার পজিশনে ৯ নম্বর জার্সিটাই উপযুক্ত। তাই কোচ হয়তো সেটাই দিয়েছেন আমাকে। আপনি পঞ্চাশের বেশি আন্তর্জাতিক ম্যাচ খেলেছেন। গোল মাত্র ১৬-১৭টি। এটা কি পর্যাপ্ত মনে করেন? এমিলি: আমার হিসাবমতে ১৮টি গোল করেছি। আসলে আন্তর্জাতিক ফুটবলে গোল করা অনেক কঠিন। দু-একটা ব্যতিক্রম বাদে গড়পড়তা স্ট্রাইকাররা ৭০-৭৫টি ম্যাচ খেলে হয়তো ৩০-৩৫টা গোল করেন। সে হিসাবে আমার গোটা পঁচিশেক গোল হলে হয়তো ভালো হতো। ভবিষ্যতে প্রত্যাশা অনুযায়ী গোল বাড়াতে পারবেন? এমিলি: এখন আমরা নিয়মিতই আন্তর্জাতিক ম্যাচ খেলছি। এটা অনেক কাজে আসছে। এই ধারা অব্যাহত থাকলে গোল এমনিই আসবে। দেশের মাটিতে বাফুফের আয়োজনে প্রথম আন্তর্জাতিক টুর্নামেন্ট খেলছেন। এটাকে কীভাবে দেখছেন? এমিলি: দারুণ অনুভূতি হচ্ছে। নিজের দর্শকদের সামনে খেলার আনন্দই আলাদা। সালাউদ্দিন ভাই টুর্নামেন্টটা করছেন, এ জন্য তাঁকে অনেক ধন্যবাদ।	2
বার্সা সভাপতিকে আদালতে তলব আসলে কত টাকা দিয়ে নেইমারকে কিনেছে বার্সেলোনা? বিতর্কটা যেন কোনো দিনই শেষ হবার নয়। বার্সেলোনার দাবি ৫৭ মিলিয়ন ইউরো। তবে সেটা পুরো সত্যি নয় বলেই মনে করেন স্পেনের একটি আদালত। ব্রাজিলিয়ান ফরোয়ার্ডকে সই করাতে গিয়ে বার্সা প্রায় ২ দশমিক ৮৫ মিলিয়ন ইউরো কর ফাঁকি দিয়েছে বলে রায় দিয়েছেন মাদ্রিদের আদালতের প্রধান বিচারক পাবলু রুজ। আর এ জন্য অভিযুক্ত করা হয়েছে হোসেপ মারিয়া বার্তোমেউকে। এ বিষয়ে ব্যাখ্যা দিতে ১৩ ফেব্রুয়ারি বার্তোমেউকেও আদালতে ডাকা হয়েছে। এএফপি।	2
পাল্লেকেলেতে বৃষ্টি প্রথম দিন পাল্লেকেলেতে খেলা হয়েছিল ৭৩ ওভার। কিন্তু কাল বৃষ্টির হানায় বাংলাদেশ-শ্রীলঙ্কার দ্বিতীয় যুব টেস্টের দ্বিতীয় দিনে খেলা হলো মাত্র ৭ ওভার। আগের দিনের ৫ উইকেটে ১৬৮ রান নিয়ে দিন শুরু করা বাংলাদেশ অনূর্ধ্ব-১৯ দল আর কোনো উইকেট না হারিয়ে যোগ করেছে আরও ১০ রান। এই ১০ রানই করেছেন ১৬ রানে অপরাজিত সাইফউদ্দিন।	2
জাতীয় স্কুল হকি কাল চুয়াডাঙ্গা ও রাজশাহীতে শুরু হয়েছে জাতীয় স্কুল হকির আঞ্চলিক পর্ব। এতে চুয়াডাঙ্গায় জিতেছে এমএ বারী সরকারি স্কুল, মাগুরা পুলিশ লাইনস স্কুল, মাগুরা সরকারি স্কুল ও চুয়াডাঙ্গা ভিজে স্কুল। রাজশাহীতে জিতেছে পাবনা কোমরপুর স্কুল, রাজশাহী আল হিকমা ও জয়পুরহাট খঞ্চনপুর স্কুল।	2
বদলা চায় আইভরিকোস্ট আফ্রিকান নেশনস কাপের বাছাইপর্বে এই কঙ্গোর কাছেই ৪-৩ গোলে হেরেছিল আইভরিকোস্ট। সেমিফাইনালে আবার মুখোমুখি দুই প্রতিপক্ষ। শোধ নেওয়ার কথাই কি ভাবছে না আইভরিয়ানরা? ট্রফির হিসেবে কঙ্গোই এগিয়ে। আফ্রিকান নেশনস কাপের দুবারের চ্যাম্পিয়ন (১৯৬৮ ও ১৯৭৪) তারা। আইভরিকোস্ট শিরোপা জিতেছে একবারই, ১৯৯২ সালে। তবে নেশনস কাপের গত কয়েকটি আসরের পারফরম্যান্স বিচার করলে আইভরিকোস্টকেই এগিয়ে রাখতে হবে। কঙ্গো সর্বশেষ শেষ চারে খেলেছে ১৯৯৮ সালে। অন্যদিকে গত ১০ বছরে তিনবার (২০০৬, ২০০৮ ও ২০১২) সেমিফাইনালে খেলেছে আইভরি কোস্ট। শক্তির বিচারে এগিয়ে থাকার পরও অবশ্য বাছাইপর্বে কঙ্গোর কাছে ম্যাচটা হেরে গিয়েছিল আইভরিকোস্ট। আজ তাই আইভরিয়ানরা বদলা নিতে মুখিয়ে থাকবে বলেই মনে করেন কঙ্গো কোচ ফ্লোরেন্ট ইবেঙ্গে, ‘বাছাইপর্বে তাদের মাঠে তাদের হারিয়ে আমরা তাদের সম্মানে আঘাত করেছি। দ্রগবা আর ইয়া ইয়া তোরের প্রজন্ম কখনো আমাদের কাছে হারেনি। তারা তো চাইবেই সেই হারের শোধ নিতে। কিন্তু আমরাও তৈরি।’ শুধু শোধ নয়, আইভরিকোস্ট মিডফিল্ডার ম্যাক্স আলাইন গ্রাদেলের চোখ অবশ্য আরও দূরে, ‘আমরা এ টুর্নামেন্টের শেষ পর্যন্ত যেতে চাই। ফিরতে চাই চূড়ান্ত সফলতা নিয়ে।’ এএফপি।	2
ভিভের চোখে বিনোদনদায়ী ১০ অনেকের কাছে তিনিই আক্রমণাত্মক ব্যাটিংয়ের শেষ কথা। টেন্ডুলকার-লারাদের কাছে আদর্শ। যেকোনো ওয়ানডে দল তাঁকে ছাড়া কল্পনাও করা যায় না। সেই ভিভ রিচার্ডস আইসিসি ওয়েবসাইটে লেখা কলামে বেছে নিয়েছেন নিজের পছন্দের ১০ ওয়ানডে ব্যাটসম্যানকে ওয়ানডে ক্রিকেটের পথচলায় কত কত ব্যাটিং-প্রতিভাকেই তো আমরা দেখেছি। তাদের আলাদা করে বেছে নেওয়া বা সঠিক ব্যাটিং অর্ডারে সাজানো খুবই কঠিন, ১০ জনকে বেছে নেওয়া তো বহুদূর! আমি তাই ব্যাটিং অর্ডার নিয়ে ভাবছি না। বেছে নিচ্ছি আমার চোখে শীর্ষ ১০ জনকে, পয়সা খরচ করে দেখতে চাইব যাদের ব্যাটিং। প্রথমেই যে নামটি ভাবনায় আসছে, অবশ্যই শচীন টেন্ডুলকার। এক কথায় বর্ণনা করতে বললে বলব—কিংবদন্তি। এই সেদিন পর্যন্তও যেমন ক্রিকেটার ছিল ও, ওকে ছাড়া কোনো দল গড়া হলে সেটি হবে বিব্রতকর। শচীন সব সময়ই আমার প্রিয় ব্যাটসম্যানদের একজন। শারীরিক আকৃতিতে বড় কিছু ছিল না কিন্তু সব ভালো কিছু তো ছোট প্যাকেজেই আসে! অসাধারণ ব্যাটসম্যান ছিল শচীন। ব্রায়ান লারাকে আামি শচীনের কাতারেই রাখি। ওর ব্যাটিং দেখতেও আমি পয়সা খরচ করতে রাজি, এবং আবার, এবং আবার..বারবার, যতবার প্রয়োজন, ততবার খরচ করতে রাজি। লারার চেয়ে সহজে গ্যাপ বের করতে বিশ্ব ক্রিকেটে আর কোনো ব্যাটসম্যানকে দেখেছি বলে মনে পড়ে না। সেটাও করত খুব দ্রুত, উইকেটে যাওয়ার পরপরই শুরু করত। ওকে যেকোনো ব্যাটিং দলেরই বাইরে রাখা মুশকিল। আরেকজন ক্যারিবিয়ান ব্যাটসম্যানের নাম মাথায় আসছে, ক্রিস গেইল। আমি ওকে বলব বোলারদের দুঃস্বপ্ন। নিজের দিনে দারুণ বিস্ফোরক, যেকোনো পরিস্থিতি ও কন্ডিশনে ম্যাচ জেতাতে পারে একাই। ছন্দে থাকলে প্রতিপক্ষের কাছ থেকে ম্যাচ বের করে আনতে পারে চোখের পলকে। ক্লাইভ লয়েডকেও আমি এই তালিকায় রাখব। আজকের প্রজন্ম হয়তো তাঁর ব্যাটিং দেখেনি, কিন্তু তাঁর ব্যাটিং আমার চোখে লেগে আছে। বিশ্বকাপের ফাইনালে সেঞ্চুরি করতে পারা দারুণ এক অর্জন। অন্য অনেকের মতো তাঁর হয়তো গন্ডায় গন্ডায় ওয়ানডে সেঞ্চুরি নেই, কিন্তু বিশ্বকাপ ফাইনালে একটি সেঞ্চুরিও অন্য অনেক সেঞ্চুরির চেয়ে বেশি। সেটাও ক্লাইভ করেছিল দলকে নেতৃত্ব দিয়ে! এই ভাবনাতেই চলে আসছে আরেকজন ব্যাটসম্যান, রিকি পন্টিং। বিশ্বকাপ ফাইনালে সেঞ্চুরি করেছে রিকিও, তবে সেটাই ওকে বেছে নেওয়ার একমাত্র কারণ নয়। রিকির একটা অসাধারণ ব্যাপার হলো, ক্রিকেট বইয়ের সব শটই খেলতে পারত, কিন্তু গ্যাপে বল পাঠিয়ে এক-দুই নেওয়ার কাজটিও পারত দারুণভাবে। চার-ছয় যখন হচ্ছে না, খুব সহজেই স্ট্রাইক বদলাতে পারত নিয়মিত। তিন নম্বর ব্যাটসম্যানের জন্য এটি বড় এক গুণ। এ ধরনের ব্যাটসম্যানকে বেঁধে রাখা মুশকিল। পন্টিংয়ের সতীর্থ ম্যাথু হেইডেন ছিল ভীতি-জাগানিয়া এক ব্যাটসম্যান। পেশিশক্তির প্রদর্শনী আর খুনে ব্যাটিংয়ে মিডল অর্ডারদের জন্য খেলাটা দারুণভাবে তৈরি করে দিত। নিজের কাজ ঠিকঠাক করার পাশাপাশি পরের ব্যাটসম্যানের কাজটাও অর্ধেক করে দিত। আগ্রাসী ব্যাটিংয়ে ইনিংসের সুর গেঁথে দিত হেইডেন, সেটাও দারুণ ধারাবাহিকভাবে। টপ অর্ডারে হেইডেন ঘরানারই আরেক ব্যাটসম্যান বীরেন্দর শেবাগ। ও নির্ভর করত চোখ আর হাতের সমন্বয়ের ওপর। ছন্দে থাকলে যেকোনো বিরক্তিকর আক্রমণ ধ্বংস করে দিত মুহূর্তেই। ওর ব্যাটিং দেখলে মনে হতো এর চেয়ে সহজ কাজ আর নেই। তারপর অবশ্যই মিস্টার ক্রিকেট, মাইক হাসি! প্রতি মুহূর্তেই রান করার অসাধারণ গুণ ছিল ওর। দল ভালো অবস্থায় থাকুক বা খারাপ, রান করবেই। উইকেট, কন্ডিশন, দলের অবস্থা, সব দ্রুত বুঝে নিয়ে সে অনুযায়ী খেলত। থিতু হয়ে গেলে সেটার মূল্য চুকিয়ে ছাড়ত। এই সময়ের অলরাউন্ড এক ব্যাটসম্যান এবি ডি ভিলিয়ার্স। কখনো কখনো ওর ব্যাটিং দেখলে মনে হয়, আমি নিজেকেই দেখছি! উইকেটে সব সময়ই স্বচ্ছন্দ উপস্থিতি। ওর দারুণ সব শট শুধু আমাকে নয়, বিনোদন জোগায় বিশ্বজুড়ে ক্রিকেট ভক্তদের। ওর ব্যাটিংয়ের ধরন আমি দারুণ পছন্দ করি। এই সময়ের আরেকজন, বিরাট কোহলিকেও রাখছি আমি। অনেকেই অবাক হতে পারে ওকে বেছে নেওয়ায়। বয়সে এখনো তরুণ, আরও অনেক ক্রিকেট সামনে পড়ে আছে। কিন্তু ওয়ানডেতে বিরাট এখনই কিংবদন্তির পর্যায়ে এবং তাতে কোনো সন্দেহই নেই। এই বয়সেই ওয়ানডে সেঞ্চুরি সংখ্যা টেস্টের চেয়ে বেশি। ওয়ানডেতে ওর আগ্রাসী ব্যাটিং আমার ভালো লাগে। ও আরও অনেক উন্নতি করবে, ঝুলিতে আসবে আরও অনেক অনেক অর্জন। বিনোদনদায়ী ১০ শচীন টেন্ডুলকার, ব্রায়ান লারা, ক্রিস গেইল, ক্লাইভ লয়েড, রিকি পন্টিং, ম্যাথু হেইডেন, বীরেন্দর শেবাগ, মাইক হাসি, এবি ডি ভিলিয়ার্স, বিরাট কোহলি।	2
ক্রুইফের সমর্থন ফিফা সভাপতি পদে লড়বেন সেপ ব্ল্যাটারের প্রতিদ্বন্দ্বী হিসেবে। হল্যান্ডের ফুটবল অ্যাসোসিয়েশনের প্রধান মাইকেল ফন প্রাগ এরই মধ্যে বেলজিয়াম, সুইডেন, রোমানিয়ার মতো দেশগুলো থেকেও সমর্থন পেয়েছেন। এবার পাশে পেলেন পুরোনো বন্ধু ইয়োহান ক্রুইফকেও, ‘সে যদি আমার সমর্থন চায়, অবশ্যই পাবে।’ এএফপি।	2
শত শত নিজেদের ইতিহাসের পঞ্চম ওয়ানডেতেই প্রথম সেঞ্চুরির দেখা পেয়েছিল নিউজিল্যান্ড। ১৯৭৪ সালে ক্রাইস্টচার্চে অস্ট্রেলিয়ার বিপক্ষে সেঞ্চুরি পাওয়া কেন ওয়াডসওর্থ ছিলেন ওয়ানডে সেঞ্চুরি পাওয়া তৃতীয় ব্যাটসম্যান। ১৯৭৬ সালে মাত্র ২৯ বছর বয়সেই মারা যাওয়া ওয়াডসওর্থের দেখানো পথে কাল নিউজিল্যান্ডের হয়ে শততম ওয়ানডে সেঞ্চুরিটি পেলেন রস টেলর। টেলরের ইনিংসের শেষ বলে পাওয়া এই সেঞ্চুরিতে ওয়ানডে সেঞ্চুরির সেঞ্চুরি পাওয়া অষ্টম দল হলো নিউজিল্যান্ড। সেঞ্চুরির সেঞ্চুরি পেতে কিউইদের খেলতে হলো ৬৭৩ ম্যাচ। এই তালিকায় ২২৪ সেঞ্চুরি নিয়ে সবার ওপরে ১৯৮৩ সালে প্রথম সেঞ্চুরি পাওয়া ভারত। ১৮৪ সেঞ্চুরিতে দুইয়ে অস্ট্রেলিয়া। এ ছাড়া পাকিস্তান (১৬৬), ওয়েস্ট ইন্ডিজ (১৫৪), শ্রীলঙ্কা (১৪৯), দক্ষিণ আফ্রিকা (১৪১) ও ইংল্যান্ড (১২১) এক শর বেশি সেঞ্চুরি পেয়েছে। বাংলাদেশের ব্যাটসম্যানরা ২৮ সেঞ্চুরি নিয়ে আছে দশে। জিম্বাবুয়ের সেঞ্চুরি ৪৭টি।	2
সেরাদের সেরা হয়ে ফিরুক মুশফিক তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা বয়সে মুশফিক আমার চেয়ে বেশ ছোট। তবে দুজনের আন্তর্জাতিক ক্রিকেটের শুরু কাছাকাছি সময়েই। আমার দুই বছর পর ওর ওয়ানডে অভিষেক। তবে ওর টেস্ট অভিষেক আবার আমার বছর খানেক আগেই। আমাদের শুরু ও এগিয়ে চলা তাই বলা যায় প্রায় একসঙ্গেই। ছোটখাটো একটা ছেলে, ‘বেবি ফেস’ ছিল। হাসলেও মনে হতো একটা পিচ্চি। ছোটখাটো গড়নের। কিন্তু ক্রিকেটার হিসেবে বিশাল। আমি বলব এ মুহূর্তে দেশের এক নম্বর ব্যাটসম্যান। আর দলের সেরা ব্যাটসম্যান যদি হয় কিপার, দলের জন্য সে অমূল্য সম্পদ। শুরুর দিকে জায়গা পাকা করতে বেশ লড়তে হয়েছে ওকে। পাইলট (খালেদ মাসুদ) ভাই তখনো খেলছিলেন। ২০০৭ বিশ্বকাপ দিয়েই সম্ভবত পাকাপাকিভাবে জায়গাটা নিজের করে নিল। ওই বিশ্বকাপের দলে ওকে রাখা নিয়েও তখন অনেক আলোচনা হয়েছিল। এটাই ওকে আরও জেদি করে তুলেছিল ভালো করতে। পাইলট ভাইয়ের চেয়ে ভালো বা যোগ্য কি না, এসব নয়। ওর ভাবনা ছিল নিজেকে প্রমাণ করার। বিশ্বকাপে প্রথম ম্যাচেই তো দারুণ পরিণত এক ইনিংস খেলে দলকে জেতাল ভারতের বিপক্ষে। এরপর আর জায়গা নিয়ে প্রশ্ন ওঠেনি। এই দুটি ব্যাপার ওর মধ্যে আগে থেকেই ছিল—জেদ ও পরিণতিবোধ। ১৬ বছর বয়সে লর্ডসে টেস্ট অভিষেক হলো, সেটার পেছনে বড় কারণ ছিল ব্যাটিং টেকনিক ও পরিণতিবোধ। আর অসম্ভব জেদি ছেলে, চরিত্রের এই দিকটিকে কাজে লাগায় ইতিবাচকভাবে। কোনো কিছু করবে বলে ঠিক করলে সেটা না করা পর্যন্ত হাল ছাড়ে না। সে জন্যই আজকের পর্যায়ে আসতে পেরেছে। মুশফিকের ক্যারিয়ার আমার মনে হয়, যেকোনো কারও জন্যই হতে পারে আদর্শ। সম্ভাবনাময় এক ক্রিকেটার থেকে আস্তে আস্তে অধিনায়ক, দলের বড় ভরসা হয়ে ওঠা। ধাপে ধাপে এগিয়েছে ও, প্রতিটি পর্যায় পার হয়েছে এক এক করে। এবং খুব ভালোভাবে। প্রতিটি ধাপ ছিল দারুণ সাজানো-গোছানো। যেন লিখিত চিত্রনাট্য, এটার পর ওটা হবে, তারপর ওটা...। ভাববেন না ভাগ্যের জোরে পেয়ে গেছে। বরং ভাগ্য গড়ে নিয়েছে নিজের মতো করে। পরিশ্রম ও নিষ্ঠা দিয়ে। তামিম ও মুমিনুলের ক্ষেত্রে যেটা বলেছি, একেকটা নির্দিষ্ট শট নিয়ে ঘণ্টার পর ঘণ্টা কাজ করে, লক্ষ্য ঠিক করে এগোয়, মুশফিকও সেটি করে। সবচেয়ে বেশি। কাউকে ছোট না করেই বলছি, দলের সবচেয়ে পরিশ্রমী ক্রিকেটার মুশফিক। কিপার-ব্যাটসম্যান বলে এমনিতেও বেশি প্র্যাকটিস করতে হয় ওকে। তবে শুধু ব্যাটিং নিয়েও যেকোনো কারও চেয়ে বেশি কষ্ট করে। সংবাদমাধ্যমের কল্যাণে অনেকেই জানেন, মুশফিক কখনোই ঐচ্ছিক অনুশীলন মিস করে না। আর এমনিতেও দলের সঙ্গে অনুশীলনেও কখনো দেখবেন না এক মুহূর্ত বসে আছে। দলের বাইরে নিজের মতো করে খাটে তো বটেই, সৎভাবে পরিশ্রম করে। নিজেকে ফাঁকি দেয় না। সেটার পুরস্কারও পেয়েছে, পাচ্ছে। প্রতিভা আর টেকনিক মুশফিকের সহজাত। কিন্তু শুরুর দিকে অত বেশি শট ছিল না হাতে। আর এখন দেখুন, আমি তো বলব, মুশি এখন দেশের সবচেয়ে হার্ড হিটিং ব্যাটসম্যান। ওর এই উন্নতিটা সবচেয়ে লক্ষণীয় ও বিস্ময়কর। লম্বা ইনিংস তো খেলতে পারেই, প্রয়োজনে ঝড় তুলতে পারে যেকোনো সময়। নিজের জোনে বল পেলে গ্যালারিতে পাঠিয়ে দেয়। অনেক জোর ওর হাতে। কিপিংয়েও আগের চেয়ে উন্নতি করেছে। পরিণতিবোধের কথা বলেছি। মজার ব্যাপার হলো, ওর চরিত্রের একটা বিপরীত দিকও আছে। প্রচণ্ড আবেগপ্রবণ। নিজের বা দলের কোনো কিছু ঠিকঠাক না হলেই গম্ভীর, মনমরা হয়ে যায়। চোখে পানি চলে আসে। টপাটপ পানি পড়তেও দেখেছি। মনে হচ্ছে, গত কিছুদিনে অবশ্য নিজেকে সামলাতে শিখেছে। সবকিছু ঠিকঠাক গেলে এই বিশ্বকাপে ওরই অধিনায়ক থাকার কথা ছিল। স্বপ্নও দেখেছিল নিশ্চয়ই। তবে ওকে খুব ভালো করে চিনি বলেই জানি, এটা নিয়ে ওর মনে কোনো খেদ থাকবে না। দল-অন্তঃপ্রাণ ছেলে, নিজেকে উজাড় করে দিয়েই খেলবে। উইকেটের পেছন থেকে অধিনায়ক মাশরাফিকে যতটা সম্ভব সহায়তা করবে। আনুষ্ঠানিকভাবে নেতা না হলেও সিনিয়র ক্রিকেটার হিসেবে নেতৃত্বে ভূমিকা রাখবে। সংবাদমাধ্যমে দেখলাম, মুশফিক বলে গেছে বিশ্বকাপে দারুণ কিছু করতে চায়। সেই সামর্থ্য ওর ভালোমতোই আছে। সেরা ব্যাটসম্যান যেহেতু, দল ও গোটা দেশও তাকিয়ে থাকবে। তবে আমি বলব, এসব নিয়ে যেন খুব বেশি না ভাবে। নিজের মতো স্বাভাবিক খেলে। খুব বেশি সামনে না তাকিয়ে প্রতিটি ম্যাচ আর পরিস্থিতি বুঝে খেলে। এখনই মুশফিক বিশ্বের সেরা কিপার-ব্যাটসম্যানদের একজন। বিশ্বকাপ থেকে ফিরুক সেরাদের সেরা হয়ে!	2
আজ বাংলাদেশের সামনে ক্লার্ক অস্ট্রেলিয়ায় বাংলাদেশ দল কেমন আছে, সেটা নিয়ে শুধু বাংলাদেশে নয়, অস্ট্রেলিয়ান সংবাদমাধ্যমেরও দেখা যাচ্ছে অনেক কৌতূহল! ব্রিসবেনের কুইন স্ট্রিট মলে ক্রিকেটাররা কতটা মুক্ত বিহঙ্গের মতো ঘুরে বেড়াচ্ছেন কিংবা ক্যাক্সটন স্ট্রিটের গ্যামব্যারোস স্টেক হাউসে গিয়ে কে কী খেলেন, তাদের কাছে চলে যাচ্ছে সব খবরই। দৈনিক কুরিয়ার মেইল তো এ নিয়ে মজা করে একটা প্রতিবেদনও লিখেছে। ভক্ত-সমর্থকদের বাড়তি কৌতূহল আর অটোগ্রাফের জন্য পিছু নেওয়ার কারণে দেশে নিজেদের মতো করে ঘুরে বেড়ানোর সুযোগ কমই পান বাংলাদেশ দলের ক্রিকেটাররা। সে তুলনায় ব্রিসবেনে তাঁরা বেশ স্বাধীন আছেন। কুরিয়ার মেইল প্রতিবেদনে সাকিব আল হাসানের উদ্ধৃতিও দিয়েছে। তিন ধরনের ক্রিকেটেরই বিশ্বসেরা অলরাউন্ডার যেখানে বলেছেন, ‘ক্রিকেটের প্রতি বাংলাদেশের সমর্থকদের আবেগটা আমাদের ভালো লাগে। তবে অস্ট্রেলিয়াতেও আমরা ভালো সময় কাটাচ্ছি। আর ব্রিসবেনকে তো আমাদের সবারই খুব ভালো লেগেছে।’ অনুশীলন শেষে ক্রিকেটাররা কাল সন্ধ্যায়ও ঘুরতে বের হয়েছিলেন। অবশ্য এই ঘোরার উদ্দেশ্য সবার একসঙ্গে নৈশভোজ। নিজেরা মিলে নদীতীরের একটা রেস্তোরাঁয় বারবিকিউ পার্টি করেছেন সবাই, এমনটাই জানা গেছে দলসূত্রে। মাঠের বাইরের সময়টা ভালো কাটলেও অবশ্য মাঠে এখন পর্যন্ত বাংলাদেশ দলের জন্য ভালো লাগার মতো কিছু ঘটেনি। অ্যালান বোর্ডার মাঠে ক্রিকেট অস্ট্রেলিয়া একাদশের বিপক্ষে প্রথম প্রস্তুতি ম্যাচে হারতে হয়েছে ৫ উইকেটে। আজ একই মাঠে দ্বিতীয় ‘আনঅফিশিয়াল’ প্রস্তুতি ম্যাচ ক্রিকেট অস্ট্রেলিয়া একাদশের বিপক্ষেই। তবে প্রতিপক্ষ দলের খেলোয়াড় তালিকায় পরিবর্তন আছে। সবচেয়ে উল্লেখযোগ্য হলো, হ্যামস্ট্রিংয়ের চোট কাটিয়ে ফেরা অস্ট্রেলিয়ান অধিনায়ক মাইকেল ক্লার্ক খেলবেন এই ম্যাচে। কিছু পরিবর্তন আনতে বাধ্য হচ্ছে বাংলাদেশ দলও। আগের ম্যাচে ফিল্ডিংয়ের সময় অ্যাংকেলে বল লাগায় চোট পেয়েছেন পেসার তাসকিন আহমেদ। অধিনায়ক মাশরাফি বিন মুর্তজাও শরীরের এক পাশে ব্যথা অনুভব করছেন। আজকের ম্যাচে এই দুজনের না খেলার সম্ভাবনাই বেশি। দলের ফিজিওর বিশ্লেষণ, ম্যাচটা খেললে তাদের চোট বেড়ে যেতে পারে। যদিও ব্রিসবেন থেকে কাল টেলিফোনে দলের ম্যানেজার খালেদ মাহমুদ জানালেন, ‘কারও চোটই অত মারাত্মক নয়। কাল (আজ) সকালে যদি তারা ভালো বোধ করে তাহলে অবশ্যই ম্যাচ খেলবে। আর না খেললেও সেটা সতর্কতা হিসেবেই।’ হাঁটুর অস্ত্রোপচারের পর পুনর্বাসন মধ্যে থাকা তামিম ইকবালও যে এই ম্যাচটা খেলবেন না, সেটা তো আগেই জানা। প্রথম প্রস্তুতি ম্যাচের মতো দ্বিতীয় প্রস্তুতি ম্যাচেও লক্ষ্যই একই—কন্ডিশনের সঙ্গে আরও ভালোভাবে মানিয়ে নেওয়া, ভুলত্রুটি শোধরানো এবং ম্যাচটা জেতা। আগের ম্যাচে জয়ের লক্ষ্যটা পূরণ না হলেও কোচ চন্ডিকা হাথুরুসিংহে সেটাকে বড় কোনো সমস্যা মনে করছেন না বলে জানা গেছে। হার-জিতের চেয়ে তাঁর কাছে বড় ম্যাচ অনুশীলন। বেশি মনোযোগ দিতে চান ভুলত্রুটি শোধরানোতেই। আজ যে প্রতিপক্ষ দলে মাইকেল ক্লার্ক খেলবেন, সেটা নিয়েও নাকি আলাদা কিছু ভাবছে না বাংলাদেশ। খালেদ মাহমুদই জানাচ্ছিলেন, ‘মনে হয় না আমাদের কোচ বা খেলোয়াড়েরা ক্লার্কের খেলার বিষয়টা নিয়ে খুব চিন্তিত। আমরা আমাদের পরিকল্পনা নিয়েই বেশি ভাবছি। আমাদের পক্ষে কতটুকু ভালো করা সম্ভব, বোলাররা কীভাবে ভালো করতে পারে বা ব্যাটসম্যানদের কোথায় উন্নতির সুযোগ আছে, এগুলোর ওপরই বেশি মনোযোগ দেওয়া হচ্ছে।’ বাংলাদেশ দলের ব্রিসবেন পর্ব শেষ হয়ে যাবে কালই। পরশু আনুষ্ঠানিকভাবে বিশ্বকাপ অভিযাত্রায় ঢুকে যাবে তারা, চলে যাবে সিডনি। পাকিস্তান ও আয়ারল্যান্ডের বিপক্ষে ৯ ও ১২ ফেব্রুয়ারি অফিশিয়াল প্রস্তুতি ম্যাচ দুটি হবে সেখানেই। তার আগে ব্রিসবেনের অ্যালান বোর্ডার মাঠ থেকেও নিশ্চয়ই ভালো একটা স্মৃতি নিয়ে যেতে চাইবেন মাশরাফি-সাকিবরা। ক্রিকেট অস্ট্রেলিয়া একাদশ: উইল বসিস্ট, মাইকেল ক্লার্ক, হ্যারি কনওয়ে, অ্যালেক্স গ্রেগরি, ডেভিড মুডি, জেরন মরগান, জেমস মিউরহেড, জেমস পিয়েরসেন, নিক স্টিভেন্স, অ্যাস্টন টার্নার, টিম ফন ডার গুগটেন, শন উইলিস।	2
ক্রিকেট থেকে ছুটি বোর্ডার-গাভাস্কার ট্রফিতে তবু লড়ে হেরেছিল ভারত। ত্রিদেশীয় ওয়ানডে সিরিজটায় পারফরম্যান্স হতাশাজনক। কন্ডিশনের সঙ্গে আগে মানিয়ে নেওয়ার কাজটা হয়তো কিছুটা হয়েছে, কিন্তু ত্রিদেশীয় সিরিজের পারফরম্যান্স আত্মবিশ্বাসে একটা বড় ধাক্কাই দিয়েছে ভারতকে। সেটা থেকে তো বেরিয়ে আসতে হবে। কী উপায়? বিশ্বকাপের আগে আর প্রতিযোগিতামূলক ম্যাচ নেই। ক্রিকেট থেকে একটু দূরে সরে গিয়ে তাই মানসিকভাবে একটু চাঙা হওয়ার চেষ্টা করছে ভারতীয় দল। অ্যাডিলেডের টিম হোটেলে চলছে ছুটির আমেজ। ল্যাপটপে নতুন হিন্দি ছবি, কানে ইয়ারফোন গুঁজে পছন্দের হিন্দি গান৷ তার মধ্যে যদি কারও ইচ্ছে হয় তবে হঠাৎ একটা জিম সেশন। ছুটিটা হয়তো আরও একটু জমিয়ে উপভোগ করতে চেয়েছিলেন অধিনায়ক মহেন্দ্র সিং ধোনি। তিন পেসার ইশান্ত শর্মা, ভুবনেশ্বর কুমার আর মোহিত শর্মাকে নিয়ে বেরিয়ে পড়লেন গাড়ি নিয়ে। গন্তব্য অ্যাডিলেড থেকে ১৫০ কিলোমিটার দূরে অ্যাডভেঞ্চার স্পোর্ট পার্ক। কী আছে সেখানে? বোটিং, ফিশিং, ট্রেকিংয়ের জন্য আদর্শ জায়গা। প্রকৃতির সঙ্গে দুই দিন কাটিয়ে আজ আবার দলের সঙ্গে হোটেলে যোগ দেওয়ার কথা ধোনিদের। বিশ্বকাপে ধোনিদের প্রথম ম্যাচটাই অ্যাডিলেডে, চিরপ্রতিদ্বন্দ্বী পাকিস্তানের বিপক্ষে। আগুন ঝরানো ওই ম্যাচ নিয়ে ভারতীয়দের মধ্যে একটা চাপা উত্তেজনা কাজ করছে এখন থেকেই। ওই চাপ কমাতেই নাকি দিন কয়েকের জন্য খেলোয়াড়দের এ রকম নিজের মতো ছেড়ে দিয়েছে ভারতীয় টিম ম্যানেজমেন্ট। অবশ্য সবাই ধোনির মতো এ রকম অ্যাডভেঞ্চারে বেরিয়ে পড়েননি। স্টুয়ার্ট বিনি যেমন সিডনিতে গেছেন তাঁর বোনের সঙ্গে দেখা করতে। শিখর ধাওয়ান মেলবোর্নে বেড়াচ্ছেন স্ত্রী-সন্তানের সঙ্গে। পিটিআই।	2
তিনি প্রস্তুত প্রায় ১৭ বছর ধরে তাঁদের জানাশোনা। প্রশ্নটা যখন মাইকেল ক্লার্কের ফিটনেস নিয়ে, তখন ডানকান কেরের চেয়ে বেশি বলতে পারবেন কমজনই। ক্লার্কের ফিরে আসা অনেকটাই নির্ভর করছে নিউ সাউথ ওয়েলসের এই প্যারামেডিকের ওপর। আর তিনি বলছেন, ক্লার্ক ফিরবেন নির্ধারিত সময়ের আগেই, ‘অনুশীলনের দৃষ্টিকোণ থেকে মাইকেলকে যা করতে বলা হয়েছে, ক্রিকেট অস্ট্রেলিয়ার ফিজিও তাকে যে কর্মসূচি দিয়েছে, আমি তাকে যা করতে বলেছি, সে এর সবকিছুই করেছে। সে সময়সূচি থেকে এগিয়েই আছে।’ কেরের কথা সত্য প্রমাণ করেই যেন বাংলাদেশের সঙ্গে প্রস্তুতি ম্যাচে আজ খেলতে নামবেন ক্লার্ক। যদিও ব্যাটিং আর হালকা ফিল্ডিংয়ের বেশি কিছু করবেন না। তবে এই ফিরে আসাটা সহজ ছিল না মোটেও। অ্যাডিলেড টেস্ট থেকে ছিটকে পড়া ক্লার্ককে প্রায় পৌনে তিন ঘণ্টার এক অস্ত্রোপচারের মধ্য দিয়ে যেতে হয়েছে। কখনো হয়তো সুইমিংপুলে নামতে হয়েছে তীব্র ঠান্ডার মধ্যেই। ঘরের মাঠের বিশ্বকাপে ক্লার্ক দলকে নেতৃত্ব দিতে উন্মুখ হয়ে আছেন বলেও জানিয়েছেন কের, ‘আমার মনে হয় অস্ট্রেলিয়ার হয়ে আবার খেলতে নামার কথা ভেবে সে রোমাঞ্চিত। বিশ্বকাপে নিজের দলকে নেতৃত্ব দেওয়ার সুযোগ কেই-বা হারাতে চায় বলুন? আর বিশ্বকাপের পর সে ওয়েস্ট ইন্ডিজেও যেতে পারবে, তারপর অ্যাশেজেও। অ্যাশেজই হলো চূড়ান্ত লক্ষ্য।’ স্মিথের অধীনে খেলতে আপত্তি নেই বলে জানিয়েছেন ক্লার্ক। তবে ট্রেনার থেকে শুরু করে কোচ, সবারই চাওয়া, ক্লার্ক ফিরে আসুন সময়ের আগেই। নেতৃত্ব দিন বিশ্বকাপে। গোটা অস্ট্রেলিয়ারই হয়তো চাওয়া, এমসিজিতে ক্লার্কের হাতে উঠুক বিশ্বকাপ ট্রফিটা! এএফপি।	2
পাল্লেকেলেতে বৃষ্টির জয় শ্রীলঙ্কায় ক্রিকেট অনেকটা বৃষ্টিরই প্রতিশব্দ। বছরের মাস দুয়েক বাদ দিলে সারা বছরই বৃষ্টির সঙ্গে লড়াই চলে ক্রিকেটের। সেই লড়াইয়ে হার মেনেই ড্র হলো বাংলাদেশ-শ্রীলঙ্কার যুব টেস্টও। পরশু দ্বিতীয় দিনে খেলা হয়েছিল ৭ ওভার। কাল শেষ দিনে খেলা হতে পারল মাত্র ৫.৪ ওভার। দ্রুত রান তোলার তাড়ায় অবশ্য এই সময়েই ৪ উইকেট হারিয়েছে বাংলাদেশ অনূর্ধ্ব-১৯। ৫ উইকেটে ১৭৮ রান নিয়ে দিন শুরু করেছিল দল, ৯ উইকেটে ১৯৬ হতেই আবার বৃষ্টি। হিমেশ রমানায়েকে পেয়েছেন ৪ উইকেট। পরে ইনিংস ঘোষণা ওই রানেই। কিন্তু শ্রীলঙ্কা অনূর্ধ্ব-১৯ ব্যাটিংয়েই নামতে পারেনি। শ্রীলঙ্কা সফরে এটিই ছিল বাংলাদেশের যুবাদের শেষ ম্যাচ। পাঁচ ম্যাচের যুব ওয়ানডে সিরিজ বাংলাদেশ জিতেছিল ৩-২-এ। দুটি যুব টেস্টই হলো ড্র।	2
১৩০ কোটি মানুষের ম্যাচ স্থান: অ্যাডিলেড ওভাল তারিখ: ১৫ ফেব্রুয়ারি একদিকে ভারত, অন্যদিকে পাকিস্তান। ক্রিকেটের শাশ্বত ‘ডার্বি’। যে ম্যাচের দিকে চোখ থাকবে গোটা ক্রিকেট পৃথিবীর। দুই চিরপ্রতিদ্বন্দ্বীর লড়াই এমনিতেই উত্তেজনার পারদ চড়িয়ে দেয়। বিশ্বকাপ হলে তো কথাই নেই। অ্যাডিলেডের ম্যাচটার টিকিট বিক্রি হতে তাই সময় লেগেছিল মাত্র ২০ মিনিট! ম্যাচে কী হলো না হলো, সেটি পরের ব্যাপার। ম্যাচের দু-তিন দিন আগে থেকেই যে উন্মাদনা শুরু হয়, তার কাছে অন্য যেকোনো ম্যাচ মনে হতে পারে নিতান্তই সাধারণ। মাঠে যে ২২ জন খেলেন শুধু তাদের কাছে নয়, দুই দেশের প্রায় ১৩০ কোটি ক্রিকেট-পাগল সমর্থকের কাছেও যেন এটিই মর্যাদার চূড়ান্ত লড়াই। তুঙ্গস্পর্শী এ উত্তেজনার ম্যাচে একসময় মাঠে থাকতেন খেলোয়াড়ের ভূমিকায়। ভূমিকা বদলে এখন ধারাভাষ্যকার হয়েছেন বলে শোয়েব আখতারকে মাঠের সেই স্নায়ুচাপটা নিতে হচ্ছে না। তবে ভারতের একটি টেলিভিশন চ্যানেলে বিশ্বকাপের ওই মহারণ নিয়ে আলাপচারিতায় শোয়েব আখতার জানালেন, ভারত-পাকিস্তান ম্যাচ এখনো তাঁকে একই রকম রোমাঞ্চে ভাসিয়ে নিয়ে যায়। বললেন, ‘এই লড়াই ১৩০ কোটি মানুষকে থমকে দেয়। উত্তেজনাটা হয় অসহনীয় এবং খেলোয়াড়েরাও তাদের প্রচেষ্টা দ্বিগুণ করে দেয়।’ দুই দেশের অনেক পাগল ক্রিকেটপ্রেমী আছেন যাঁরা হয়তো বিশ্বকাপ থেকে তাঁদের প্রিয় দলের আগাম বিদায়ে তেমন কিছু মনে করেন না, যদি তাঁরা প্রতিবেশীদের হারিয়ে দিতে পারেন। শোয়েবের মতোই ধ্রুপদি এই লড়াইয়ে অনেকবার খেলার অভিজ্ঞতা আছে ভারতীয় স্পিনার হরভজন সিংয়ের। তিনিও শোনালেন এ মহারণ নিয়ে তাঁর অভিজ্ঞতা, ‘আমরা জানতাম, পাকিস্তানের কাছে হার মানে সংবাদমাধ্যম আমাদের ঝলসে দেবে আর সমর্থকেরা আমাদের বাড়িতে পাথর ছুড়বে।’ মোহালিতে গত বিশ্বকাপের সেমিফাইনালে পাকিস্তানকে হারানো ভারতীয় দলেও ছিলেন হরভজন। স্মৃতিচারণা করলেন ওই ম্যাচেরও, ‘ড্রেসিংরুমের পরিবেশ সব সময় উত্তেজনায় মোড়া থাকে। সেমিফাইনালে ড্রেসিংরুমে যাওয়ার অনেক আগেই হোটেল রুমে ম্যাচটি নিয়ে চিন্তা শুরু হয়ে গিয়েছিল। যদি হেরে যাই—এই চিন্তায় আগের রাতে আমি ঘুমোতে পারিনি। ভাগ্যক্রমে আমরা ম্যাচটি জিতেছিলাম এবং জেতার পর আবারও আমি ঘুমাতে পারছিলাম না। কারণ এবার আমি ছিলাম আনন্দে আত্মহারা।’ অস্ট্রেলিয়া-নিউজিল্যান্ডের মাটিতে সর্বশেষ বিশ্বকাপের চ্যাম্পিয়ন পাকিস্তান অবশ্য বিশ্বকাপে কখনোই হারাতে পারেনি দুবারের শিরোপাজয়ী ভারতকে। তবে এ গেরোটা এবার কাটবে বলেই আশাবাদী শোয়েব, ‘স্রষ্টার কৃপায় শিগগিরই এটা হতে যাচ্ছে।’ রয়টার্স, আইএএনএস।	2
ম্যাক্সওয়েলকে ওয়ার্নার ত্রিদেশীয় সিরিজে ফাইনালের অলরাউন্ড পারফরম্যান্স তাঁকে বানিয়েছিল ম্যাচসেরা। তবে ব্যাটিংয়ে নড়বড়ে নব্বইয়েই যেন আটকে যাচ্ছেন গ্লেন ম্যাক্সওয়েল। সেদিন শর্ট বলে এই ভিক্টোরিয়ান ব্যাটসম্যানের ওইভাবে আউট হওয়ার ধরন দেখে একটু হতাশই হয়েছেন ডেভিড ওয়ার্নার, ‘তাকে রান করতে দেখাটা আনন্দের। কিন্তু আমাদের হাতে আরও ৯ ওভার ছিল, তখনই সে ওই শটটা খেলল।’ বিশ্বকাপে ম্যাক্সওয়েলকে আরেকটু স্থিতধী হতে বলেছেন তাঁর অস্ট্রেলিয়ান সতীর্থ, ‘তাকে বলার মতো খুব বেশি কিছু নেই। শুধু এটাই বলব, ইনিংসের আগের অংশে তুমি কীভাবে খেলেছ, সেই ভিডিওগুলো আরেকবার দেখো।’ তবে ম্যাক্সওয়েল যে শিখছেন, সেটাও বিলক্ষণ জানেন ওয়ার্নার, ‘সে এই ব্যাপারটা শিখতে শুরু করেছে। একটা বড় ওভার পেয়ে গেলে আপনি অপেক্ষা করতে পারেন। আর তার কাছে এটা শিক্ষার ভালো একটি ধাপ। টি-টোয়েন্টিতে সে কীভাবে ম্যাচ বের করে নিয়ে যেতে পারে, আমরা তো আগেও দেখেছি।’ এখন ম্যাক্সওয়েল ওয়ার্নারের কথা শুনলেই হয়! আইএএনএস।	2
বীরু-যুবির জন্য কাদির গত বিশ্বকাপে বীরেন্দর শেবাগ আর যুবরাজ সিং ভারতের জন্য কী করেছেন, নির্বাচকদের স্মৃতি থেকে সেটি হয়তো হারিয়ে গেছে। অভিজ্ঞ এই দুই কান্ডারিকে রেখেই ভারত এখন অস্ট্রেলিয়ায়। লম্বা একটি জয়হীন সফরের পর এখন তাদের বিশ্বকাপ-অপেক্ষা। তবে বীরু-যুবিকে রেখে যাওয়াটা ভারতের জন্য বিশাল ভুল হয়েছে বলেই মনে করছেন সাবেক পাকিস্তানি লেগ স্পিনার আবদুল কাদির, ‘আমি অবাকই হয়েছিলাম। কিন্তু এশীয় দলগুলোর এই ভুলটা করার প্রবণতা আছে। আপনার দলে শেবাগ যুবরাজের মতো খেলোয়াড় থাকলে তারা শুধু প্রতিপক্ষের বোলারদেরই চাপে ফেলত না, চারজন নিয়মিত বোলারের সঙ্গেও তাদের খেলাতে পারতেন।’ সেমিফাইনালে এবার একটির বেশি এশীয় দলকে দেখছেন না পাকিস্তানের সাবেক ক্রিকেট নির্বাচক, ‘আমার মনে হয় অস্ট্রেলিয়া, নিউজিল্যান্ড, দক্ষিণ আফ্রিকা শেষ চারে পৌঁছাবে। আর শেষ দলটা হবে এশীয়, যদি ইংল্যান্ড তাদের সঙ্গে ভালো খেলতে না পারে।’ পিটিআই।	2
হাসি-শরণ দক্ষিণ আফ্রিকা দল বিশ্বকাপে যায় অন্যতম ফেবারিট হয়েই। এটি নতুন কিছু নয়। তবে বরাবরই ‘চোক’ করে খালি হাতেই ফিরতে হয়েছে তাদের। তবে কোচ রাসেল ডমিঙ্গো এবার আর চান না ইতিহাসের পুনরাবৃত্তি হোক। তাই চাইছেন এমন একজনকে দলের সঙ্গে যুক্ত করতে, যিনি রান তাড়া করার চাপ নেওয়াটা শেখাতে পারবেন তাঁর ছাত্রদের। তাঁর বিবেচনায় মাইকেল হাসিই সেই লোক। মি. ক্রিকেটকেই এ কাজের জন্য যোগ্যতম ভেবে সঙ্গে রাখতে চান তাঁকে! তবে দক্ষিণ আফ্রিকা ক্রিকেটের এক মুখপাত্র বিষয়টি নিশ্চিত করতে গিয়েও ভার ছেড়ে দিয়েছেন কোচের ওপরই, ‘রাসেল (ডমিঙ্গো) বৃহস্পতিবার এই নিয়ে কথা বলবে। দল বিদায় নেওয়ার আগে সে অনেক প্রশ্নেরই উত্তর দিতে পারবে।’ মাইকেল হাসিকে যদি সত্যিই নিতে পারে দক্ষিণ আফ্রিকা, তবে তিনি দ্বিতীয় ইনিংসে কীভাবে রান তাড়া করার চাপ সামলাতে হয়, সেটি নিয়ে মিডল আর লোয়ার-মিডল অর্ডারদের সঙ্গে কাজ করবেন। মি. ক্রিকেটের কল্যাণে এবার কি ‘চোকার’ অপবাদ ঘুচবে দক্ষিণ আফ্রিকার? ইয়াহু নিউজ।	2
সত্যগোপন অপরাধ তো করেছেনই, সেটিকে ধামাচাপা দিতে ব্যবহার করেছেন বান্ধবীকে। কিন্তু শেষ রক্ষা হলো না ডোপিংয়ের জন্য আজীবন নিষিদ্ধ সাইক্লিস্ট ল্যান্স আর্মস্ট্রংয়ের। ২৮ ডিসেম্বর রাতে কলোরাডোর অ্যাসপেনে ড্রাইভ করার সময় পার্ক গড়া দুটি গাড়িকে ধাক্কা দিয়েছিলেন। সংবাদমাধ্যমের শিরোনাম থেকে দূরে থাকার জন্য দুর্ঘটনার দায় নিতে অনুরোধ করেছিলেন বান্ধবী আনা হানসেনকে। পুলিশের কাছে হানসেন স্বীকারোক্তি দিয়েছিলেন, আর্মস্ট্রং মদ্যপান করায় তিনিই গাড়ি চালাচ্ছিলেন। কিন্তু সত্যটা পরে প্রকাশ হয়ে পড়ে। শেষমেশ শিরোনামে তো আসতে হলোই, দুর্ঘটনার পর পুলিশের কাছে রিপোর্ট না-করা এবং বেশি গতিতে গাড়ি চালানোর জন্য মামলারও মুখোমুখি হতে হচ্ছে আর্মস্ট্রংকে। যার শাস্তি ৯০ দিনের জেলের পাশাপাশি ৩০০ ডলার পর্যন্ত জরিমানা। পাপ কখনো চাপা থাকে না—আর্মস্ট্রংয়ের চেয়ে এটা আর কে ভালো বুঝবে! এএফপি।	2
অদ্বিতীয়! ডেভিড ময়েস পারেননি। ম্যানচেস্টার ইউনাইটেডের কোচ হিসেবে লুই ফন গালও সফল হবেন কি না তা সময়ই বলবে। তবে একটা বিষয় পরিষ্কার, ওল্ড ট্রাফোর্ডে স্যার অ্যালেক্স ফার্গুসনের জুতোয় পা গলানোর লোক খুঁজে পাওয়া দুষ্কর। দুষ্কর কী, ক্রিস্টিয়ানো রোনালদোর এজেন্ট হোর্হে মেন্ডেস তো বলেই দিলেন, একমাত্র ঈশ্বরই ফার্গুসনের বদলি খুঁজে বের করতে পারেন! কথাটা হয়তো ঠিক। ৩৮টি ট্রফি আর কে এনে দেবে ইউনাইটেডকে! কিন্তু মেন্ডেসের পরের কথাটাতেই আপনার খটকা লাগতে পারে। ইউনাইটেডের ফার্গির সঙ্গে তিনি তুলনা করেছেন চেলসি কোচ হোসে মরিনহোর। স্বঘোষিত ‘স্পেশাল ওয়ান’ মরিনহো কমপক্ষে আরও দশ বছর স্টামফোর্ড ব্রিজেই থাকবেন জানিয়ে মেন্ডেসের উচ্চারণ, ‘হোসে থাকছেন এটা নিশ্চিত। তিনি হবেন চেলসি ফুটবল ক্লাবের অ্যালেক্স ফার্গুসন।’ মেন্ডেস একসময় হোসে মরিনহোর এজেন্ট ছিলেন। সে কারণেই হয়তো তাঁর এমন মরিনহো-ভক্তি। গোলডটকম।	2
রেফারির দণ্ড ফুটবল ম্যাচ পরিচালনা করা কতটা কঠিন? রাজিন্দ্রপরসাদ সিচুর্নকে জিজ্ঞাসা করেই দেখুন না একবার! মরিশাসের ভদ্রলোক ম্যাচ পরিচালনা করতে গিয়ে শুধু ছয় মাসের জন্য নিষিদ্ধই হননি, তাঁকে জরিমানা গুনতে হবে ৫০ হাজার মার্কিন ডলারও। ঘটনাটা চলতি আফ্রিকান নেশনস কাপের কোয়ার্টার ফাইনালে। গিনি-তিউনিসিয়া ম্যাচের অতিরিক্ত সময়ে পেনাল্টির বাঁশি বাজিয়েছিলেন সিচুর্ন, গোল করে স্বাগতিকেরা ম্যাচও জিতেছে ২-১ গোলে। শুধুই এই পেনাল্টিই নয়, ম্যাচজুড়েই সিচুর্নের রেফারিং প্রশ্নবিদ্ধ ছিল বলে মনে করেন তিউনিসিয়ান ডিফেন্ডার মোহাম্মদ ইয়াকুবি, ‘এটিকে আপনি আর যা-ই বলুন, ফুটবল ম্যাচ বলতে পারেন না।’ ম্যাচ শেষ হওয়ার সঙ্গে সঙ্গেই দাঙ্গা পুলিশ এসে সিচুর্নকে রক্ষা করেছে, তবে আফ্রিকান ফুটবল কনফেডারেশনের (সিএএফ) হাত থেকে নিস্তার পেলেন না! এএফপি।	2
থাই-যুদ্ধ জয়ের ছক থাইল্যান্ড যুব দলটা বেশ দ্রুতগতির। গতিই তাদের মূল শক্তি। একঝাঁক তরুণ একসঙ্গে খেলছেন অনেক দিন ধরে। দারুণ সমন্বয় গড়ে উঠেছে। তবে এই অনূর্ধ্ব-২৩ দলটাকে হারিয়ে বঙ্গবন্ধু কাপের ফাইনালে ওঠার ছকই এখন কষছে বাংলাদেশ। থাইল্যান্ড সিলেটে সিঙ্গাপুরের সঙ্গে ২-০-তে এগিয়ে গিয়েও শেষ পর্যন্ত ৩-২ ব্যবধানে জিতেছে, তাতে জয়ের ক্ষুধাই ফুটে উঠেছিল তাদের খেলায়। বাহরাইনকে ঢাকায় ৩-০ গোলে উড়িয়ে দিয়ে থাইল্যান্ড দেখাল এই টুর্নামেন্টে তারাই সবচেয়ে শক্তিশালী দল। ‘ডেড বল’ পরিস্থিতিতে থাইল্যান্ড বেশ বিপজ্জনক। সিলেটে প্রথম গোলটি কর্নার থেকে হেডে করেছে, ঢাকায় প্রথম গোলটি ফ্রি-কিকে। এটা নোট বইয়ে টুকে নিয়েছেন বাংলাদেশ কোচ লোডভিক ডি ক্রুইফ। অধিনায়ক মামুনুলের চোখেও থাইল্যান্ডের ‘ডেড বল’ পরিস্থিতি ভীতি-জাগানিয়া হতে পারে, ‘ওরা কর্নার, ফ্রি-কিকে বেশ দক্ষ। আমাদের অবশ্যই সতর্ক থাকতে হবে।’ থাই যুবারা নিচে থেকে খেলা গড়েন। জোনাল মার্কিংয়ে তঁাদের আলাদা নজর। মাঝমাঠ থেকে রক্ষণচেরা পাস, অনেক সময়ই এটা ধাঁধায় ফেলে প্রতিপক্ষকে। দুজন মিডফিল্ডার এই পাসগুলোর রূপকার, কাজে লাগান স্ট্রাইকার পাকরন। দুই মিডফিল্ডার আর এক স্ট্রাইকারকে আলাদা পাহারায় তাই রাখতেই হবে। এঁদের আটকানোর দায়িত্বও খেলোয়াড়দের বুঝিয়ে দিয়েছেন ডি ক্রুইফ। কাল বিকেলে শেখ জামাল ধানমন্ডি মাঠে অনুশীলন শেষে মামুনুল সেটাই জানালেন, ‘ওদের তিন খেলোয়াড়কে খেলতে দেব না আমরা। দুই মিডফিল্ডারকে অকার্যকর করে রাখার আলাদা পরিকল্পনা আছে কোচের। এটা আমরা বাস্তবায়ন করবই।’ জিততে হলে গোল চাই। তাই সুযোগ কাজে লাগানোর ব্যর্থতা ঝেঁটিয়ে বিদায় করতে বাড়তি প্রস্তুতি নিচ্ছেন ডি ক্রুইফ। দ্রুত প্রতি-আক্রমণে ওঠার চিন্তা আছে, খেলোয়াড়েরা তাঁর কাছ থেকে তেমন নির্দেশনাই পেয়েছেন। মাঠে তা করে দেখানোর মতো খেলোয়াড়ও কোচের হাতে আছে বলছেন মামুনুল। থাই তরুণদের চেয়ে এমিলি-জাহিদরা অনেক অভিজ্ঞ, আগামীকাল সেমিফাইনালে এটা কাজে লাগাতে চান কোচ। যদি যেতে হয় টাইব্রেকারে, সে জন্য কাল শেষ দিকে হলো স্পটকিক অনুশীলনও। ফাইনালে চোখ রেখে কালকের দিনটি বিশ্রামেই কাটিয়েছে থাইল্যান্ড। তবে ভেতরে ভেতরে তরুণ কোচ ফমরাত চকতাতে বাংলাদেশ দলের অন্দরের খোঁজখবর নেওয়ার চেষ্টা করেছেন। বাংলাদেশের ম্যাচের ভিডিও দেখেছেন, খুঁটিয়ে খুঁটিয়ে বের করছেন স্বাগতিক দলের শক্তি-দুর্বলতা। ফমরাত বলছিলেন, ‘বাংলাদেশের আগের দুটি ম্যাচ আমরা কাটাছেঁড়া করলাম, দেখলাম কে কেমন খেলোয়াড়। ভিডিও সেশনে এসব নিয়েই আমরা কাজ করলাম একটু বেশিই।’ শুরুতে এতটা স্বপ্ন না থাকলেও থাই দলটি এখন চ্যাম্পিয়ন হতে চায়। থাই ক্লাব কাঠামো বাংলাদেশের চেয়ে অনেক উন্নত। জাতীয় দল আহামরি উন্নতি না করলেও শক্তিশালী ক্লাব কাঠামোর সুফলই পাচ্ছে দেশটির বয়সভিত্তিক দল। তারাও কিনা চোখ রাঙাচ্ছে বাংলাদেশ জাতীয় দলকে! চ্যাম্পিয়ন হওয়ার আকাঙ্ক্ষা হঠাৎ জেগে উঠেছে বাংলাদেশেরও। তাই খেলোয়াড়দের ম্যাচে আত্মনিবেদনের ওপরও জোর দিচ্ছেন ডি ক্রুইফ। সংবাদমাধ্যমের সঙ্গে খেলোয়াড়দের কথা বলা বারণ। অনুশীলনে কাল কথা বলতে পাঠিয়েছেন শুধু অধিনায়ককে, নিজে কুলুপ এঁটেছেন মুখে। এমনকি কোচিং স্টাফের সদস্যদের ওপরও জারি করেছেন সেই নিষেধাজ্ঞা। থাইল্যান্ডের এই যুব দলটিকেও হারাতে এসব অবশ্য যথেষ্ট নয়। প্রয়োজন নিজেদের সেরা ফুটবল খেলা, সেই আত্মবিশ্বাসও বাংলাদেশ দল পেয়েছে শ্রীলঙ্কার সঙ্গে দারুণ খেলে। এখন বাংলাদেশ দল ‘ফাইনালে উঠব’ বলে আশার ঘুড়ি ওড়াচ্ছে। সেটি যাতে ভোঁকাট্টা না হয়, তাই দলকে উজ্জীবিত করার চেষ্টা চলছে অনেক। খেলোয়াড়দের সঙ্গে কাল দেখা করেছেন বাফুফে সভাপতি কাজী সালাউদ্দিন। শুধু ফাইনালে ওঠাই নয়, বাংলাদেশ দল চ্যাম্পিয়ন হতে পারেও বলে তিনি আশাবাদী। মালয়েশিয়া যুব দলের সঙ্গে জয়ের জন্য ৩০ লাখ টাকা বোনাস ঘোষণা করেছিলেন, কিন্তু হিতে বিপরীত হয়েছে। সেটি ভেবেই কি না সেমিফাইনালের আগে কাল পর্যন্ত কোনো পুরস্কার ঘোষণা করেননি।	2
দুদলেরই চোখ ফাইনালে ঢাকার বাইরে শুধু সিলেটেই বঙ্গবন্ধু গোল্ড কাপের খেলা হচ্ছে। এ নিয়ে এখানকার দর্শকদের গর্বের শেষ নেই! দুই সেমিফাইনালের প্রথমটি আবার আজ হতে যাচ্ছে ঘরের মাঠে—এটি যেন সিলেটবাসীর বাড়তি পাওনা। না চাইতেই এত প্রাপ্তি সত্ত্বেও দর্শকদের আফসোস রয়ে যাচ্ছে। কয়েকজন তো ফেসবুকের স্ট্যাটাসে জানিয়েই দিলেন, ‘ইশ্, বাংলাদেশ বনাম থাইল্যান্ড ম্যাচটিও যদি সিলেটেই হতো!’ বুঝুন, অবস্থা! এই হলো সিলেটের ফুটবলপ্রেমী দর্শকের উন্মাদনার একটি খণ্ডচিত্র। আগামীকাল বাংলাদেশ বনাম থাইল্যান্ড দ্বিতীয় সেমিফাইনাল ম্যাচটি ঢাকায় হবে। এর আগেই আজকের মালয়েশিয়া বনাম সিঙ্গাপুর প্রথম সেমিফাইনাল শেষে সিলেটবাসী স্বচক্ষে দেখে নেবে কারা যাচ্ছে স্বপ্নের ফাইনালে। এমন মুহূর্তের সাক্ষী হওয়ার সৌভাগ্য তো আর প্রতিদিনই ঘটবে না। তাই দুই চোখে ফুটবল-দ্বৈরথ দেখার লোভে গতকাল দিনভর ফুটবলপ্রেমীরা টিকিটের সন্ধান করেছেন। যদিও জেলা ফুটবল অ্যাসোসিয়েশন সিলেটের সভাপতি মাহি উদ্দিন সেলিম জানান, হরতাল-অবরোধের কারণে অনেক দর্শক টিকিট নিতে পারছে না। এ পর্যন্ত মাত্র ২০ শতাংশ টিকিট বিক্রি হয়েছে। টিকিট পাওয়ার ‘যুদ্ধে’ শামিল হয়েছেন নারী-পুরুষ-তরুণ-যুবক সবাই। আজ খেলা শুরু হওয়ার আগ পর্যন্ত বোধ হয় এমনটাই চলবে। আয়োজকেরা আশা করছেন, হরতাল-অবরোধ সত্ত্বেও গ্যালারিভর্তি দর্শক দেখবে সিলেট স্টেডিয়াম। তা না হয় বোঝা গেল, তবে এত দর্শক কোন দলের পক্ষে আওয়াজ তুলবে? উজ্জীবিত সিঙ্গাপুর নাকি উদ্বোধনী ম্যাচে বাংলাদেশকে হারিয়ে দিয়ে ‘শত্রু’ বনে যাওয়া মালয়েশিয়া? সেটা দর্শকদের একান্তই নিজস্ব ব্যাপার। তবে সব ছাপিয়ে ‘বাংলাদেশ’ শব্দটি যে গ্যালারি মাতাবে সেটি হলফ করেই বলে দেওয়া যায়। গতকাল শীতের বিকেলেও সিলেট বিকেএসপিতে কঠোর অনুশীলনে ঘাম ঝরালেন মালয়েশিয়া ও সিঙ্গাপুর দলের খেলোয়াড়েরা। এর আগে সংবাদ সম্মেলনে দুই দলের অধিনায়ক–কোচই ব্যক্ত করেছেন জয়ের আশা। দুই দলেরই দৃষ্টিসীমায় ফাইনাল। মালয়েশিয়া দলের কোচ রাজিপ বিন ইসমাইল সংবাদ সম্মেলনে বলেছেন, ‘আশা করছি ভালো একটি ম্যাচ হবে। আমরা সতর্ক হয়ে খেলব। খেলা অতিরিক্ত সময়ে গড়াক কিংবা যেকোনো পরিস্থিতিতেই যাক, আমরা সব সময়ই সেরাটা দেওয়ার চেষ্টা করব। গত দুটি ম্যাচ জেতায় আমরা নিজেদের ফেবারিট ভাবতেই পারি।’ সিঙ্গাপুরের কোচ রিচার্ড বকের কণ্ঠে ফাইনালে ওঠার প্রত্যয়, ‘মালয়েশিয়া দলটি অন্য রকম লড়াকু। বিশেষ করে ওদের অধিনায়ক নাজিরুল নাইম। তাই প্রতিপক্ষ দলের অধিনায়ক সম্পর্কে আমাদের খেলোয়াড়েরা সর্বদা সতর্ক থাকবে।’	2
খুলনার অবিশ্বাস্য জয় লক্ষ্য ২৮৪ রান। হাতে ছিল ৬৪ ওভার। কাল শেষ দিনের চা-বিরতি পর্যন্ত খুলনা এগোল হেলেদুলেই। ৩৪ ওভারে ৩ উইকেটে ৭২ রান, শেষ সেশনটা নিরাপদে হেঁটে পার করে দেবে খুলনা, সবাই তাই ভাবছিল। কিন্তু বিকেএসপিতে শেষবেলায় অবিশ্বাস্য ঝড় তুলে তারা কিনা হারিয়েই দিল বরিশালকে! শেষ সেশনে ২১২ ও শেষ ঘণ্টায় ১৪ ওভারে ১৫২ রান তুলে খুলনা জিতে গেল দিনের ১ ওভার হাতে রেখেই। ইমরুল কায়েস ও জিয়াউর রহমানের তাণ্ডবেই অসম্ভবকে সম্ভব করেছে খুলনা। অবিচ্ছিন্ন পঞ্চম উইকেটে মাত্র ৬২ বলে ১২২ রান তুলেছেন ইমরুল-জিয়া। এর ৩৬ রানই আবার কামরুল ইসলাম ও সোহাগ গাজীর শেষ ২ ওভার থেকে নেওয়া। ৫৪তম ওভারে কামরুলকে ছক্কা মেরে রানের খাতা খোলা জিয়া সোহাগকে ছয় মেরে শেষ করেছেন ম্যাচ। মাঝে আরও ৫টি ছয় মারা জিয়া ৩১ বলে করেছেন ৬৫ রান। জুটিতে সমান ৩১ বল খেলে ৪৯ রান করা ইমরুল পেয়ে গেছেন সেঞ্চুরিই। প্রথম ইনিংসের ১৬৬ রানের পর এবার ১৮৩ বলে ৯ চার ও ৪ ছয়ে অপরাজিত ১২৭। জাতীয় লিগে ষষ্ঠ ব্যাটসম্যান হিসেবে জোড়া সেঞ্চুরি পেলেন বিশ্বকাপ দল থেকে বাদ পড়া ইমরুল। এর আগে বরিশালের দ্বিতীয় ইনিংস শেষ হয় ৪০২ রানে। বিকেএসপির ২ নম্বর মাঠে উত্তেজনার পারদ চড়লেও ৩ নম্বর মাঠে রংপুর-সিলেটের ম্যাচটা হয়েছে ড্র। ৪০৮ রানের লক্ষ্যে ব্যাট করা সিলেট দ্বিতীয় ইনিংসে ৬ উইকেটে ৩২৬ রান তুলতেই শেষ হয় খেলা। ফতুল্লায় দিনের প্রথম সেশনেই শেষ হয়েছে দুই ঢাকার লড়াই। ৮ উইকেটে ৩৭৩ রান নিয়ে দিন শুরু করা মহানগর দ্বিতীয় ইনিংসে ৪১১ রানে অলআউট হয়ে হেরেছে ইনিংস ও ২৪ রানে। মিরপুর শেরেবাংলা স্টেডিয়ামে ৯ উইকেটে জিতেছে রাজশাহী। দ্বিতীয় ইনিংসে ২৯৮ রানে অলআউট হয়ে চট্টগ্রাম রাজশাহীর সামনে ৯৭ রানের লক্ষ্য দেয়। তারা লক্ষ্যটা পেরিয়ে যায় ২৫.৪ ওভারেই। সংক্ষিপ্ত স্কোর ঢাকা বিভাগ-ঢাকা মহানগর, ফতুল্লা ঢাকা বিভাগ ১ম ইনিংস: ৫২৫/৯ ডি.। ঢাকা মহানগর: ৯০ ও ১২১.৫ ওভারে ৪১১ (শামসুর ৯২, হায়দার ৬৮, জাবিদ ৫৮*, মেহরাব জু. ৫৭, আসিফ ৫৫, মার্শাল ৫১; জুবায়ের ৪/১৪৩, শুভাগত ৩/৯৭, মোশাররফ ২/৭২, তাইবুর ১/৫৫)। ফল: ঢাকা বিভাগ ইনিংস ও ২৪ রানে জয়ী। ম্যান অব দ্য ম্যাচ: আবদুল মজিদ (ঢাকা বিভাগ)। বরিশাল-খুলনা, বিকেএসপি-২ বরিশাল: ২৭১ ও ১২০ ওভারে ৪০২ (শাহরিয়ার ২১৯, রাব্বি ৭৪, অভিষেক ৩১, নুরুজ্জামান ২৬*; রবি ৩/৫২, মুরাদ ৩/৬৪, রাজ্জাক ৩/১৫৪)। খুলনা: ৩৯০ ও ৬৩ ওভারে ২৮৭/৪ (ইমরুল ১২৭*, জিয়া ৬৫*, মিঠুন ৪৬, তুষার ২০; সোহাগ ৩/১০৯, নাসুম ১/৪১)। ফল: খুলনা ৬ উইকেটে জয়ী । ম্যান অব দ্য ম্যাচ: ইমরুল কায়েস (খুলনা)। রংপুর-সিলেট, বিকেএসপি-৩ রংপুর: ৩৬৭ ৩০১/৮ ডি.। সিলেট: ২৬১ ও ৮৭ ওভারে ৩২৬/৬ (মিলন ৬১*, রাহাতুল ৫৫, রাজিন ৫১, অলক ৫০, এজাজ ২৭*, সায়েম ২৬, রোমান ২২; বিশ্বনাথ ৩/৩০, তানভীর ১/৭০, মাহমুদুল ১/৮৪)। ফল: ড্র। ম্যান অব দ্য ম্যাচ: লিটন দাস (রংপুর)। চট্টগ্রাম-রাজশাহী, মিরপুর চট্টগাম: ২০৯ ও ১০৭.৩ ওভারে ২৯৮ (জসিমউদ্দিন ৬১, নাজিমউদ্দিন ৫৭, নাঈম জু. ৪৯, আল মামুন ৪৩, নূর ৩২, ইরফান ২১, আলাউদ্দিন ২১; মুক্তার ৫/৫৮, শফিউল ৪/৫৬, সানজামুল ১/৩৪)। রাজশাহী: ৪১১ ও ২৫.৪ ওভারে ১০০/১ (মাইশুকুর ৬১*, জুনায়েদ ৩৩*; আলাউদ্দিন ১/২১)। ফল: রাজশাহী ৯ উইকেটে জয়ী। ম্যান অব দ্য ম্যাচ: মুক্তার আলী (রাজশাহী)।	2
তার পরও গার্দিওলা খুব সন্তুষ্ট পরপর দুটি ধাক্কা। বুন্দেসলিগায় বছরে নিজেদের প্রথম ম্যাচটাতেই বায়ার্ন মিউনিখ ৪-১ গোলে হেরেছিল ভলফ্সবুর্গের কাছে। সেই হতাশার মধ্যেই আবারও পয়েন্ট হারাল পেপ গার্দিওলার দল। এবার নিজের মাঠে শালকের সঙ্গে ১-১ গোলে ড্র। দোর্দণ্ড প্রতাপে মৌসুম শুরু করা জার্মান চ্যাম্পিয়নরা কি তাহলে নতুন বছরে এসে খেই হারাল? পরশু রাতে আলিয়াঞ্জ অ্যারেনায় শুরুতেই ধাক্কা খায় বায়ার্ন। ১৭ মিনিটেই ডিফেন্ডার জেরোম বোয়াটেং ডি-বক্সের মধ্যে শালকের মিডফিল্ডার সিডনি স্যামকে ট্যাকল করে লাল কার্ড দেখে মাঠ ছাড়েন। শালকের পাওয়া পেনাল্টিটা রুখে দিয়ে ওই যাত্রায় বায়ার্নকে বাঁচিয়ে দেন গোলরক্ষক ম্যানুয়েল নয়্যার। অবশ্য ১০ জনের হয়েও ৬৭ মিনিটে আরিয়েন রোবেনের গোলে এগিয়ে যায় বায়ার্নই। কিন্তু মিনিট পাঁচেক পরেই শালকের হয়ে সমতা ফেরান বেনেডিক্ট হুভেডেস। তবে পরপর দুই ম্যাচে পয়েন্ট হারালেও দলের পারফরম্যান্স নিয়ে বিন্দুমাত্র অসন্তুষ্টি নেই বায়ার্ন কোচ গার্দিওলার, ‘আমি শুধু সন্তুষ্ট নই, আমি খুবই, খুবই সন্তুষ্ট। হ্যাঁ, ৩ পয়েন্ট চেয়েছিলাম, সেটা পাইনি। কিন্তু প্রায় ৭০ মিনিট শালকের সঙ্গে একজন কম নিয়ে খেলা সোজা কথা নয়। ম্যাচ আমাদের নিয়ন্ত্রণে ছিল এবং সুযোগও আমরাই বেশি পেয়েছি। ভলফ্সবুর্গের সঙ্গে ম্যাচের চেয়েও এই ম্যাচে অনেক ভালো খেলেছি।’ একই রাতে এফএ কাপের চতুর্থ রাউন্ডের দ্বিতীয় লেগে কেমব্রিজ ইউনাইটেডকে ৩-০ গোলে হারিয়েছে ইংলিশ প্রিমিয়ার লিগের সবচেয়ে সফল দল ম্যানচেস্টার ইউনাইটেড। প্রথম লেগে দুর্বল এ দলটির সঙ্গেই গোলশূন্য ড্র করেছিল ইউনাইটেড। ওল্ড ট্রাফোর্ডে পরশু রাতে ইউনাইটেডের হয়ে গোল করেছেন হুয়ান মাতা, মার্কোস রোহো ও জেমস উইলসন। পঞ্চম রাউন্ডে তৃতীয় সারির দল প্রেস্টন নর্থ এন্ডের বিপক্ষে খেলবে ম্যানচেস্টার ইউনাইটেড। তবে ইউনাইটেড কোচ লুই ফন গাল কিন্তু এখনই স্বপ্ন দেখছেন এফএ কাপের শিরোপা জয়েরও, ‘আমাদের খুব ভালো সুযোগ আছে। অনেকেই আমাদের ওপর বাজি ধরছে। আমি সেটা করব না, কারণ আমি তো ঠিক জুয়া খেলার লোক নই। তবে এ বছর আমরা একটা শিরোপা জিততে চাই এবং এফএ কাপেই সেটার সবচেয়ে বড় সুযোগ।’ রয়টার্স, গোলডটকম।	2
পগবায় নজর বার্সার জানুয়ারিতে তো হাত গুটিয়ে থাকতে হলোই, সামনের গ্রীষ্মকালীন দলবদলেও কোনো খেলোয়াড় কিনতে পারবে না বার্সেলোনা। এ নিষ্ক্রিয়তার কারণে পছন্দের সব খেলোয়াড় হাতছাড়া হয়ে যাবে বার্সার? পল পগবার ক্ষেত্রে উত্তরটা অন্তত ‘না’ শুনতে চায় কাতালান ক্লাবটি। জুভেন্টাসের ফরাসি মিডফিল্ডারকে পাওয়ার জন্য এখন থেকেই সক্রিয় বার্সা। স্প্যানিশ পত্র–পত্রিকার খবর, আসন্ন গ্রীষ্মকালীন দলবদলের মৌসুমেই পগবার সঙ্গে চুক্তি করে ফেলতে চায় তারা। যেটির আনুষ্ঠানিক ঘোষণা হবে পরের বছর জানুয়ারিতে, যখন দলবদলের ওপর থেকে নিষেধাজ্ঞামুক্ত হবে দলটি। পগবাকে পেতে ক্লাবের নতুন আন্তর্জাতিক ক্রীড়া পরিচালক আরিয়েদো ব্রেইদার সঙ্গে পগবার এজেন্ট মিনো রায়োলার ব্যক্তিগত সম্পর্ককে কাজে লাগাতে চায় বার্সেলোনা। পগবার ওপর নজর আছে রিয়াল মাদ্রিদেরও। মাদ্রিদের দলটিতে না এসে যাতে বার্সেলোনায় যোগ দেন পগবা, সেটি নিশ্চিত করতে ব্রেইদা রায়োলার দ্বারস্থ হবেন। ইয়াহু নিউজ।	2
চলে গেলেন লাটেক পারকিনসন্স রোগের চিকিৎসা চলছিল। তার মধ্যেই শুরু মস্তিষ্কে দফায় দফায় রক্তক্ষরণ। কাল পৃথিবী ছেড়ে চলেই গেলেন বুন্দেসলিগার সবচেয়ে সফলতম কোচ উডো লাটেক। বায়ার্ন, ম’গ্ল্যাডবাখ, ডটমুন্ড এবং বার্সোলোর সাবেক এই কোচের বয়স হয়েছিল ৮০ বছর। বিভিন্ন ইউরোপীয় ক্লাব টুর্নামেন্ট এবং লিগ মিলিয়ে ১৪টি শিরোপাজয়ী লাটেক ১৯৬৫-৭০ পর্যন্ত টানা পাঁচ বছর পশ্চিম জার্মানির জাতীয় দলের সহকারী কোচ ছিলেন। রয়টার্স।	2
প্রথম শ্রেণিতে চলমান জাতীয় লিগের প্রথম ম্যাচেই মোহাম্মদ আশরাফুলকে ছাড়িয়ে গেলেন তুষার ইমরান। সিলেটের বিপক্ষে অপরাজিত ১৭৭ রান করে প্রথম শ্রেণির ক্রিকেটে সবচেয়ে বেশি রান করা বাংলাদেশি ব্যাটসম্যান এখন তুষারই। ওই ম্যাচ শেষে প্রথম শ্রেণির ক্রিকেটে জাতীয় দলের এই সাবেক ব্যাটসম্যানের রান ছিল ৬৯৭২। আশরাফুলের ৬৯১৮। খুলনার তুষার ইমরান কাল বাংলাদেশের প্রথম ব্যাটসম্যান হিসেবে পেরিয়ে গেছেন ৭ হাজার রানের মাইলফলকও। ২০০০ সালের নভেম্বরে প্রথম শ্রেণির ক্রিকেটে অভিষিক্ত তুষার ১১৫ ম্যাচের ২০৭ ইনিংসে পেরোলেন ৭০০০ রান। তুষার ও আশরাফুলের পর তালিকার তিনে রাজিন সালেহ, দুটি ওয়ানডেতে বাংলাদেশকে নেতৃত্ব দেওয়া রাজিনের রান ৬৭৩১। ৬৫৬৭ রান নিয়ে চারে জাতীয় দলের আরেক সাবেক ফয়সাল হোসেন। প্রথম শ্রেণিতে বাংলাদেশের এই চার ব্যাটসম্যানই শুধু ৬ হাজার রান করেছেন।	2
তাসকিন খেলুক মনের আনন্দে তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা একটা দিক থেকে তাসকিন খুবই ভাগ্যবান। স্বীকৃত বড় কোনো পর্যায়ে খেলার আগে থেকেই সবাই ওকে চিনত, জানত। সেই পরিচিতিটা হাওয়ায় উড়ে পাওয়া নয়, যোগ্যতাবলেই পেয়েছিল। উচ্চতা-শারীরিক গঠন ভালো, সঙ্গে সহজাত গতি। গতি ব্যাপারটাই রোমাঞ্চকর। বিশেষ করে আমাদের জন্য, খুব গতিময় পেসার পাই আমরা কালেভদ্রে। উঠে আসার সময় থেকেই তাই আলাদা করে নজর কেড়েছিল ও। অনূর্ধ্ব-১৯ বিশ্বকাপ খেলার পর তো অনেকেই আরও ভালো করে চিনল। তা ছাড়া জাতীয় দলের নেটেও নিয়মিত আনা হতো ওকে। সব মিলিয়ে আমরা জানতাম যে দারুণ একজন পেসার উঠে আসছে। আমি অবশ্য সেই সময় ওকে সবচেয়ে বেশি দেখতে পেতাম দৌড়াতে! বয়স কম, শরীর অতটা পোক্ত নয়। গতিময় পেসার, ছোটখাটো চোট-টোট তাই থাকবেই। তাসকিন খুব মন দিয়ে রিহ্যাব করত। মাঠে দেখতাম দৌড়াতে, একাডেমিতেও দেখা হতো। কথা হতো টুকটাক। ম্যাচে প্রথমবার বোলিং করতে দেখলাম ২০১১ সালের জাতীয় লিগে। আমাদের খুলনার বিপক্ষে খেলেছিল ঢাকা মেট্রোর হয়ে। একদমই বাচ্চা তখনো, কিন্তু গতি দিয়ে ভুগিয়েছিল আমাদের ব্যাটসম্যানদের। ওর নাম আস্তে আস্তে ছড়িয়ে পড়ল, সবাই চিনতে শুরু করল। আমার প্রথম দেখাতেই মনে হয়েছে, ছেলেটি দারুণ। সহজাত প্রতিভা আর শারীরিক গঠন মিলিয়ে খুব ভালো একজন ফাস্ট বোলার হওয়ার সব উপাদানই আছে। শুধু ফিট রাখতে হবে নিজেকে! সেই তাসকিন পরে আবার গতি দিয়ে চমকে দিল আরও বড় মঞ্চে। বলছি গত টি-টোয়েন্টি বিশ্বকাপের কথা। মাশরাফি চোট পাওয়ার পর তাসকিনকে আনা হলো। একটিই মাত্র ম্যাচ খেলেছে, কিন্তু অস্ট্রেলিয়ানদের চমকে দিয়েছিল। আমার ধারণা, অস্ট্রেলিয়ান ব্যাটসম্যানরা ভাবতেও পারেনি বাংলাদেশের একজন পেসার অমন গতিতে আর আক্রমণাত্মক বোলিং করতে পারে। কদিন পর তো ওয়ানডে অভিষেকে আরও কাঁপিয়ে দিল। মিরপুরে সেদিন উইকেট-কন্ডিশন পক্ষে ছিল বটে, ভারতেরও সেটি প্রথম সারির দল ছিল না। কিন্তু অভিষেকে একজন তরুণ পেসারের অমন দুর্দান্ত বোলিং কোনোভাবেই খাটো করে দেখা যায় না। গতির সঙ্গে বিষাক্ত সুইং মিলিয়ে সেদিন নাভিশ্বাস তুলে ছেড়েছিল ভারতীয় ব্যাটসম্যানদের। সত্যি বলতে, আন্তর্জাতিক ক্রিকেটে এখনো ওর হাঁটি হাঁটি পা পা। কিন্তু ওর কাছে প্রত্যাশাও জমতে শুরু করেছে, দল ও দেশের দাবি উঠতে শুরু করেছে। সেটাও স্বাভাবিক। কেউ একজন শুরু থেকেই ভালো করতে থাকলে প্রত্যাশা বাড়তে থাকবেই। আর আমাদের মতো দল যেখানে খুব ভালো তরুণ পেসার সব সময় পায় না। আমি তাসকিনকে বলব, এটিকে চাপ হিসেবে না নিয়ে অনুপ্রেরণা বানাতে। সবাই ওর কথা আলাদা করে বলছে, ওর কাছে কিছু চাইছে মানে দ্রুতই নিজের একটি জায়গা সে করে নিতে পেরেছে। এটি একটি সুযোগ, সম্ভাবনা। কাজে লাগানোর সামর্থ্যও ওর আছে। ক্যারিয়ারের শুরুতেই অস্ট্রেলিয়া-নিউজিল্যান্ডে বিশ্বকাপ খেলার সুযোগ যেকোনো পেসারের জন্য বড় পাওয়া। সন্দেহ নেই তাসকিনও খুব রোমাঞ্চিত। আমি ওকে বলব যেন ‘ওভার এক্সাইটেড’ না হয়ে যায়। এটা দুইভাবে হতে পারে। উপলক্ষটা এত বিশাল, এত বড় টুর্নামেন্ট এসব ভেবে চাপ নিয়ে ফেলতে পারে। আবার মনের মতো উইকেট-কন্ডিশন পেয়ে দারুণ কিছু করার আশায় খুব বেশি চেষ্টা করতে গিয়ে গড়বড় পাকিয়ে ফেলতে পারে। এ জন্যই আমি ওকে বলব চাপ না নিয়ে একদম ফুরফুরে মেজাজে খেলতে। এখনো ওর শেখার সময়, শিখতে থাকুক। অতি উত্তেজিত না হয়ে নিজের কাজটা ঠিকঠাক করে গেলে এমনিতেই সফল হবে। তাসকিন এমনিতে বেশ পরিশ্রমী। যেকোনো পেসারের জন্য যেটি অপরিহার্য। নিয়মিত অনুশীলনে থাকে। ওয়েস্ট ইন্ডিজ থেকে ফেরার পর ওর চোট ছিল, আমারও হ্যামস্ট্রিং চোট তখন। একসঙ্গেই রিহ্যাব করেছি। দেখতাম যেদিন ওর কিছু করার নেই, সেদিনও মাঠে আসত। কিছু না-কিছু করে। ওর আরেকটা ব্যাপার খুব ভালো লাগে আমার। চোখে অনেক স্বপ্ন! এমনিতে প্রায় সবাই হয়তো বড় স্বপ্নই দেখে। কিন্তু তাসকিনের মধ্যে তাড়নাটা তীব্র। সবাইকেই বলে, আমাকেও বেশ কবার বলেছে, ‘রাজ ভাই, এটা করতে চাই, ওটা করতে চাই, অত দূর যেতে চাই।’ স্বপ্ন আকাশের সমান। তবে মাত্রই তো পথচলার শুরু। এই বিশ্বকাপটা হতে পারে সেটির পথে অল্প কটি পদক্ষেপ। খুব বেশি দূর না তাকিয়ে তাসকিন খেলুক মনের আনন্দে, উপভোগ করুক।	2
ফাইনালের স্বপ্নপূরণ  ঘরের মাঠে কোনো টুর্নামেন্টের ফাইনালে খেলার আনন্দই আলাদা। সেটি যদি হয় বঙ্গবন্ধু গোল্ড কাপের ফাইনাল তাহলে তো আনন্দের মাত্রাটা ছাড়িয়ে যায় অনেক গুণ। গোটা দেশকে কাল সেই উপহার দিয়ে খুশিতে ভরিয়ে দিলেন ফুটবলাররা। বঙ্গবন্ধু স্টেডিয়ামের গ্যালারি দর্শকে টইটম্বুর। বাইরে হাজার হাজার দর্শক। উৎসবের এমন রঙিন মঞ্চে বাংলাদেশ দলের ফুটবলাররা মন ভরালেন নিজেদের উজাড় করে। ৪০ মিনিটে ডিফেন্ডার নাসিরের এনে দেওয়া গোল ধরে রেখে থাইল্যান্ডের সঙ্গে সেমিফাইনালে জয় ১-০ গোলে। বঙ্গবন্ধু গোল্ড কাপের স্বপ্নের ফাইনালে আগামীকালই বাংলাদেশের সামনে মালয়েশিয়া। বাংলাদেশ জাতীয় দল সর্বশেষ কোনো টুর্নামেন্টের ফাইনালে খেলেছে সেই ২০০৫ সালের ডিসেম্বরে। করাচিতে সেবার চতুর্থ সাফের ফাইনালে বাংলাদেশ অবশ্য হেরেছিল ভারতের কাছে। মাঝখানে ২০১০ সালে ঢাকায় দক্ষিণ এশিয়ান গেমসের ফাইনাল খেলা দলটি ছিল বাংলাদেশ অনূর্ধ্ব-২৩ দল। তবে আফগানিস্তানকে হারিয়ে সেই দলটার সোনা জয়ের দিনটাই যেন ভিন্ন আমেজে কাল ফিরে এল আবার। ১৫ বছর পর দেশের মাটিতে বঙ্গবন্ধু কাপ, শুরুতে স্বপ্নটা এত দূর পাখা মেলেনি। কিন্তু মাঠের লড়াইয়ে উল্টে গেল সব হিসাব। মালয়েশিয়া যুব দলের কাছে হার দিয়ে যাত্রা, খানিক হতাশা ঘিরে ধরলেও উজ্জীবিত ফুটবল খেলে শ্রীলঙ্কাকে হারিয়ে বাংলাদেশে পেয়েছিল সেমিফাইনালের ওঠার টিকিট। এই লক্ষ্যটা নিয়েই জাতির জনকের নামে গত ২৯ জানুয়ারি টুর্নামেন্টটা শুরু করেছিল বাংলাদেশ ফুটবল ফেডারেশন। সেমিফাইনালই যেখানে মনে হচ্ছিল দূরের বাতিঘর, ফাইনালে ওঠা তো প্রত্যাশাকে ছাপিয়ে যাওয়াই। ভুল, সেমিফাইনালে উঠেই বাংলাদেশ বিশ্বাস করতে শুরু করেছিল ফাইনালে ওঠা খুবই সম্ভব। চ্যাম্পিয়ন হওয়ার আগাম ছবিও তো এখন আঁকা হচ্ছে দেশের ফুটবলপ্রেমী জনতার মনে। এমন স্মরণীয় উপলক্ষটা এল অধিনায়ক মামুনুলের বাঁ পায়ের এক কর্নারে। দুই থাই ডিফেন্ডারের ফাঁক গলে বাতাসে থাকা বল পায়ের টোকায় জালে পাঠালেন নাসির। কোনো দিকে না তাকিয়ে নাসির ছুটলেন কর্নার পতাকার দিকে। অভিনন্দন জানাতে ছুটল গোটা দল। সে এক অভূতপূর্ব দৃশ্য! গ্যালারিতে ৩০ হাজার দর্শকের গর্জন ততক্ষণে মতিঝিল, প্রেসক্লাব এলাকা ছাপিয়ে দূরদূরান্তে। থাই যুবারা তা আর স্তব্ধ করতে পারেননি। তেড়েফুঁড়ে গোল শোধের চেষ্টা তাঁরা করেছেন, কিন্তু চূড়ান্ত পাস বের করার জায়গাগুলো বাংলাদেশ দল সফলভাবেই বন্ধ রাখতে পেরেছে। বাংলাদেশ দলের রক্ষণ থাকল জমাট। সেটিরই ফাঁক গলে দ্বিতীয়ার্ধের মাঝামাঝি অবশ্য থাই দলটির অধিনায়ক পাকরনের শট লাগল বাংলাদেশের ক্রসবারে। ভাগ্য সাহসীদের সঙ্গে থাকে, এখানেও তাই। গোলের আগ পর্যন্ত সুস্পষ্ট প্রাধান্য বাংলাদেশেরই। ‘জিততেই হবে’ চোয়ালবদ্ধ প্রতিজ্ঞায় শুরু থেকে বাংলাদেশ দল ঝাঁপিয়েছে প্রতিপক্ষের রক্ষণে। মোটের ওপর, রক্ষণ, মাঝমাঠ, আক্রমণ সব বিভাগেই বাংলাদেশ সেরা সময় কাটাল মাঠে। গোল করেও সাধারণত সেটি ধরে রাখার দিকেই বেশি মনোযোগ থাকে বাংলাদেশের। এদিন অবশ্য রক্ষণাত্মক হয়নি, দ্বিতীয় গোলের নেশায় বারবার হানা দিয়েছে থাই রক্ষণে। কিন্তু সুযোগ এলেও ২-০ আর হলো না। অগত্যা গোলটা ধরে রাখতে শেষ ২০-২৫ মিনিট কৌশল পাল্টে রক্ষণাত্মক হতে হয়েছে বাংলাদেশকে, ম্যাচসেরা জাহিদকে তুলে ডিফেন্ডার নাসিরকে নামিয়েছেন কোচ। পাঁচ ডিফেন্ডার নিয়ে প্রাণপণে গোল না খাওয়ার প্রতিজ্ঞাপূরণ। বাফুফে সভাপতি কাজী সালাউদ্দিন এ জয়ের জন্য দলকে দেবেন ৫০ লাখ টাকা, শিরোপা হাতে নিতে পারলে আরও ৫০ লাখ। তবে কোটি টাকা নয়, মামুনুলদের চোখ হয়তো আটকে থাকছে ওই সোনার ট্রফিতেই। যেটি হাতে তুলে দেবেন প্রধানমন্ত্রী শেখ হাসিনা।	2
যেভাবে মিলল ডাচ-অঙ্ক লোডভিক ডি ক্রুইফের পছন্দ ডাচ ছন্দ। সবাই ওঠো, সবাই রক্ষণ করো। আধুনিক ফুটবল আসলে এমনই। বাংলাদেশ দলের সেই সামর্থ্য আসলে নেই। আক্রমণে উঠলে রক্ষণ আলগা হয়ে পড়ে, রক্ষণব্যস্ততা আক্রমণের গতি করে শ্লথ। সেই অবস্থাটা বুঝি বদলাতে শুরু করেছে ডাচ কোচের ছোঁয়ায়। দ্রুতগতির থাইল্যান্ড যুব দলকে হারাতে বাংলাদেশ খেলেছে কুশলী ফুটবল। নিজেদের সীমানায় ধীরস্থির থেকে প্রতিপক্ষকে থামানো, কর্নার-ফ্রিকিক না দেওয়া, অহেতুক ফাউল করে বিপদ ডেকে না আনা...বাংলাদেশ দল অতিরিক্ত সতর্কই থাকল। মামুনুলরা কোচের পরিকল্পনা অনুযায়ীই খেলেছেন। বেশির ভাগ সময়ই যেটি তাঁরা পারেন না। সুখবর অবশ্যই, শ্রীলঙ্কা ম্যাচের উজ্জীবনী শক্তিতে কাল আরও কম ভুল করেছে বাংলাদেশ। ভুল কম মানেই তো ম্যাচ জেতার সম্ভবনা! প্রতিপক্ষ বল পেলে দ্রুতই তা কেড়ে নেওয়ার যে পরিকল্পনা ছিল, সেটিতে বাংলাদেশ প্রায় শতভাগ সফল। বল পজেশনে বাংলাদেশ ৫১, থাইল্যান্ড ৪৯। দুই দলই সমানভাবে বল পায়ে রেখেছে। কিন্তু আক্রমণ গড়ায় এগিয়ে ছিল বাংলাদেশ। সেটির মূল কৃতিত্ব সক্রিয় মাঝমাঠের। বাঁ দিকে সোহেল রানা, ডানে জাহিদ। মাঝখানে মামুনুল, হেমন্ত। সোহেল-জাহিদ প্রচুর ক্রস তুলেছেন। জাহিদ বলের কাছে ছিলেন অন্যদিনের তুলনায় বেশি, মাঠে তাঁর নড়াচড়া বেশ কাজে দিয়েছে। ম্যাচসেরার পুরস্কারটা উঠল জাহিদের হাতে, তবে বরাবরের মতো আড়ালে সেই একজন—জামাল ভূঁইয়া। আসল ম্যাচসেরা তো ডি ক্রুইফের বিশেষ পছন্দের এই তরুণই। সত্যি বলতে, বাংলাদেশ দলে ডেনমার্কপ্রবাসী জামালের অন্তর্ভুক্তি আশীর্বাদের মতোই। সেটিও ডাচ কোচের কল্যাণেই। শুরুর দিকে সতীর্থদের অনেকে মনে করতেন, উড়ে এসে জুড়ে বসলেন বুঝি। কিন্তু বাংলাদেশ দলের জার্সিতে প্রায় গোটা বিশেক ম্যাচ খেলে জামাল প্রমাণ দিয়েছেন রক্ষণ ও আক্রমণে সেতু গড়তে দলে তাঁর বিকল্প নেই। জামালকে তো দক্ষিণ এশিয়ার সেরা ডিফেন্সিভ মিডফিল্ডার এমনিতেই বলে যাননি শ্রীলঙ্কার কোচ! থাইল্যান্ডের প্রতিটি আক্রমণ নস্যাৎ করতে সক্রিয় ছিলেন জামাল। সব সময়ই বলের পেছনে ছিলেন। বল কেড়ে নিয়ে মাথা ঠান্ডা রেখে আক্রমণে বাড়িয়েছেন। মামুনুল, হেমন্তের পা ঘুরে সেগুলো কখনো ডান বা কখনো বাঁ প্রান্তে গেছে। আক্রমণে এমিলির খেলাটা চোখ কাড়ে না হয়তো, ধারাবাহিকভাবে গোল বের করতে পারেন না। জাতীয় দলে ৫৫টির ওপরে ম্যাচ খেলে এমিলির নিজের হিসাবেই গোল মাত্র ১৮টি। তবে এমিলিকে প্রতিপক্ষ পাহারায় রাখা মানে অন্যদের সামনে ফাঁকা জমি। এই সুবিধাটা পাচ্ছে বাংলাদেশ। কাল অবশ্য এমিলি নিজেও প্রচুর পরিশ্রম করেছেন, তাঁর দুটি ভালো হেড আটকেছেন থাই গোলরক্ষক। নাসিরের নামটা আসতে পারত আরও আগেই। সেনাবাহিনীর চাকরি ছেড়ে পেশাদার ফুটলার হয়েছেন। গোল প্রয়োজন হলেই ‘ডিফেন্ডার’ নাসির আছেন। এই নাসির সত্যিই অনন্য। কদিন আগেই ভুটানের কিংস কাপের ফাইনালে তাঁর গোলেই ট্রফি জিতেছিল শেখ জামাল ধানমন্ডি। কাল নাসিরের মহামূল্যবান গোলটি বাংলাদেশকে নিল বঙ্গবন্ধু কাপের ফাইনালে। নাসিরকে প্রথম ম্যাচে কোচ বসিয়ে মিশুকে নামিয়েছিলেন, সেটি দলের জন্য ভালো ফল আনেনি। পরের ম্যাচেই নাসিরকে জায়গা ফিরিয়ে দিতে বাধ্য হয়েছেন কোচ। অভিজ্ঞ নাসির-মামুনুল-এমিলিদের পাশে একঝাঁক তরুণ রক্তই বাংলাদেশ দলে এনেছে নতুন প্রাণ। সোহেল রানা, রায়হান, ইয়ামিন, ইয়াসিনদের শুরু বেশি দিন হয়নি। গতি আর শক্তির মিশেল আছে এঁদের মধ্যে। লেফটব্যাক রায়হান আলাদা করে চোখ কেড়েছেন বারুদে ঠাসা সেমিফাইনালে। দুটি অসাধারণ ট্যাকল করেছেন প্রতিপক্ষ খেলোয়াড়কে, প্রকারান্তরে দুটি গোলই বাঁচিয়েছেন। গোল বাঁচানোর চেয়ে গোল করার সুযোগই বেশি গড়েছে কাল বদলে যাওয়া বাংলাদেশ। থাইল্যান্ড বাংলাদেশের পোস্টে শট নিয়েছে ৭টি, বাংলাদেশ ১২টি! বাংলাদেশ দলের বড় দুর্বলতা গোল না পাওয়া, কিন্তু এদিন পোস্টে গোল হওয়ার মতো শটই ছিল চারটি। ডাচ কোচের ছকের সফল বাস্তবায়নই দেখল বঙ্গবন্ধু স্টেডিয়ামের ভরা গ্যালারি। কোচের পরিকল্পনা ঠিকঠাক মাঠে বাস্তবায়ন করতে পারাই একটা দল হয়ে ওঠার লক্ষণ। অভিনন্দন বাংলাদেশ!	2
এত দর্শক ছিল কোথায়! ক্ষণে ক্ষণে রং বদলেছে স্টেডিয়ামের। কখনো মেক্সিকান ওয়েভ। কখনো ‘বাংলাদেশ, বাংলাদেশ’ বলে গগনবিদারী চিৎকার। টইটম্বুর গ্যালারি। দর্শকদের মাথায় লাল-সবুজ পতাকা। গলায় জড়ানো পতাকা রঙের উত্তরীয়। বঙ্গবন্ধু স্টেডিয়ামের এমন রূপ যেন ফিরিয়ে এনেছিল দেশের ফুটবলের সেই সোনালি সময়কেই। খেলা আধঘণ্টা পেরিয়ে গেলেও বাইরে হাজারো দর্শকের জটলা। গ্যালারি উপচে পড়ায় ততক্ষণে নিরাপত্তাকর্মীরা সব ফটক বন্ধ করে দিয়েছেন। ভেতরের জনসমুদ্রের গর্জনে মিলিয়ে যাচ্ছিল বাইরের অপেক্ষমাণদের হাহাকার। চলমান রাজনৈতিক অস্থিরতাও দর্শকের কাছে বাধা হয়ে দাঁড়াতে পারেনি। খুলনা বিশ্ববিদ্যালয়ের ছাত্র সায়েম, সজল ও আসিফ আবাহনী গ্যালারিতে বসে খেলা দেখছিলেন। হরতাল-অবরোধ উপেক্ষা করে অনেকটা পথ ভেঙে ভেঙে পরশু রাতে এসেছেন ঢাকায়। রাতে বন্ধুর বাড়িতে ছিলেন। দুপুর গড়াতেই সবাই চলে আসেন স্টেডিয়ামে। ঢাকার একটি বেসরকারি বিশ্ববিদ্যালয়ের ছাত্রী মদিনা জাহান রিমি। সাংবাদিকতার ছাত্রী মদিনা এবারই প্রথম বই লিখেছেন। নিজের বইয়ের মোড়ক উন্মোচন অনুষ্ঠান ছিল বইমেলায়। কিন্তু বাংলাদেশের খেলা বলে কথা! বইমেলায় না গিয়ে চলে এসেছেন স্টেডিয়ামে। প্রথমবারের মতো বঙ্গবন্ধু স্টেডিয়ামে ঢুকে উচ্ছ্বাস চেপে রাখতে পারছিলেন না মদিনা, ‘কী যে ভালো লাগছে তা বলে বোঝাতে পারব না। মেয়ে বলে একটু কষ্ট হয়েছে ঢুকতে। কিন্তু মাঠে ঢোকার পর সব ভুলে গেছি।’ বার্সেলোনার জার্সি পরে এসেছিলেন মাদারীপুরের রাশেদ, অনীক ও আসিফ। অবরোধের জন্য ঢাকায় আসার গাড়ি পাচ্ছিলেন না। শেষ পর্যন্ত ঢাকায় পৌঁছাতে পেরেই স্বস্তি তিন বন্ধুর। উচ্চমাধ্যমিকের ছাত্র রাশেদ বলছিল, ‘এখন খেলা দেখার আনন্দে সব কষ্ট ভুলে গেছি।’ পুলিশের চাকরি করেন বলে মাঠে বসে খেলা দেখার খুব একটা সময় পান না রজত। কাল ছিল ছুটির দিন। স্ত্রী পূর্ণিমাকে নিয়ে চলে আসেন স্টেডিয়ামে। এত কাছে মামুনুল-এমিলিদের দেখে পূর্ণিমার সে কি উচ্ছ্বাস! মাথায় বাঘের ছবি আঁকা টুপি। শাঁখারীবাজারের শাওন প্রথমবারের মতো মাঠে এসেছেন বাবার সঙ্গে। তবে নিয়মিতই বঙ্গবন্ধু স্টেডিয়ামে খেলা দেখেন নারায়ণগঞ্জের জিল্লুর রহমান। পেশায় চাকরিজীবী ওই ভদ্রলোক টিকিট না পেয়ে কালোবাজার থেকে কিনেছেন। টিকিটের চাহিদা বেড়ে যাওয়ায় ৮০ টাকার গ্যালারির টিকিট কিনতে হয়েছে ১৫০ টাকায়, আর ১৫০ টাকার টিকিট ৫০০ টাকায়। মাঠে দর্শক ফেরায় হাসি ফুটেছে কালোবাজারিদের মুখেও। এমন একজন সিরাজুল বলছিলেন, ‘২০-২২ বছর পর ঢাকার মাঠে এমন দর্শক দেখছি। এমন দর্শক হলে আমাদের টিকিট বিক্রিও ভালো হয়।’ আরেক বয়স্ক বিক্রেতা লালু মিয়ার আশা, ‘মাঠে দর্শক ফেরায় আমাদেরও দিন ফিরেছে। আশা করছি, এখন থেকে নিয়মিত ফুটবল দেখতে মাঠে আসবে দর্শক।’ খেলা শেষে হাজারো জোনাকির আলো হয়ে জ্বলছিল যেন দর্শকের হাতের সব মুঠোফোন। স্মরণীয় জয়ের স্মৃতিটা ধরে রাখতে কেই-বা দেরি করবে!	2
এখন শিরোপার আশা শেষ বাঁশির পরও গ্যালারি থেকে সরেনি দর্শকেরা। যেন এইমাত্র শেষ হলো চৌরাসিয়ার বাঁশি। কাল বঙ্গবন্ধু স্টেডিয়ামের হাজার ত্রিশেক দর্শক ছিল বিমুগ্ধ, মোহাবিষ্ট। কোনো আন্তর্জাতিক ফুটবল টুর্নামেন্টের ফাইনালে ওঠা তো ইদানীং বাংলাদেশের জন্য স্বপ্ন সত্যি হওয়ার মতো ব্যাপার। ম্যাচ শেষ হতেই স্বপ্নপূরণের নেপথ্য নায়ক লোডভিক ডি ক্রুইফকে কাঁধে তুলে নাচতে শুরু করে দিলেন ফুটবলার আর কর্মকর্তারা। আর ম্যাচ শুরুর আগেই তাঁর গলায় তুলে দেওয়া হয়েছিল লাল-সবুজের উত্তরীয়। ম্যাচ শেষে সারা মাঠে ওই লাল-সবুজই যেন ঢেউ তুলল। গ্যালারি-ভর্তি দর্শকের সামনে জয় নিয়ে ফেরা—ডি ক্রুইফের বাংলাদেশ-অধ্যায়ের সবচেয়ে স্মরণীয় ম্যাচ এটিই। এমন জয়ের দিনে কোচ আলাদাভাবে কাউকে কৃতিত্ব দেননি, ‘প্রথম ৪৫ মিনিট খুবই দুর্দান্ত খেলেছে ছেলেরা। পরিকল্পনায় আমরা শতভাগ সফল। এ জন্য শুধু ম্যাচসেরা জাহিদ নন, সবাই প্রশংসা পাবে। আমি সবার পারফরম্যান্সে খুশি।’ মাত্র ১ গোলে জিতেছে বাংলাদেশ। কিন্তু কোচ একমাত্র গোলে সন্তুষ্ট ছিলেন না, ‘আমি বলব, ১-০ কোনো স্কোরই না। প্রতিপক্ষ যেকোনো সময় সেটি শোধ করে দিতে পারে। তাই দ্বিতীয়ার্ধে ওদের বলেছি দ্বিতীয় বা তৃতীয় গোলের জন্য চেষ্টা করতে।’ গ্যালারি-ভর্তি দর্শক দেখে খুবই খুশি ডি ক্রুইফ, ‘এত দর্শক দেখে কখনোই চাপে পড়িনি। চাপ সামলানো একজন কোচের নিয়মিত কাজ। এই স্টেডিয়ামে আমি সব সুখী মানুষের চেহারা দেখেছি। একজন কোচের জীবনে এর চেয়ে ভালো মুহূর্ত আর কী হতে পারে!’ সেমিফাইনালে ওঠার আগে বাফুফে সভাপতি কাজী সালাউদ্দিনকে কথা দিয়েছিলেন অধিনায়ক মামুনুল। কাজী সালাউদ্দিন এই দলের ওপর বিশ্বাস রেখেছিলেন বলে কালও কৃতজ্ঞতা জানালেন অধিনায়ক, ‘সবার প্রথমেই আমি সভাপতিকে ধন্যবাদ দেব। কারণ শেষবারের সাক্ষাতে উনি বলেছিলেন, এই দলের ফাইনালে খেলার যোগ্যতা আছে। ওনার আমাদের ওপর আস্থা ছিল। আমরা আস্থার প্রতিদান দিতে পেরেছি।’ ম্যাচের ৭৮ মিনিটে জাহিদকে তুলে নেন কোচ। কিন্তু যেটুকু সময় খেলেছেন তাতেই তিনি ম্যাচসেরা। ক্যারিয়ারের প্রথম আন্তর্জাতিক টুর্নামেন্টের এই পুরস্কার জিতে এবার চাইছেন স্বপ্নের ট্রফিটাকে, ‘দলকে চ্যাম্পিয়ন করতে পারলে সেটাই হবে আমার ক্যারিয়ারের সেরা খেলা।’	2
আয়ারল্যান্ডের লি-শরণ বিগ ব্যাশ লিগের স্মরণীয় এক ফাইনালের পর অবসর নিয়েছেন সব ধরনের ক্রিকেট থেকে। চ্যানেল নাইনের ধারাভাষ্যকক্ষে ব্রেট লির ক্যারিয়ার শুরু এর আগেই। এবার তিনি নামছেন কোচের ভূমিকায়। আয়ারল্যান্ডের বিশ্বকাপ প্রস্তুতিতে আইরিশ পেসারদের সহায়তা করবেন সাবেক অস্ট্রেলিয়ান গতিতারকা। আয়ারল্যান্ড কোচ ফিল সিমন্সের আশা, তাঁর ছাত্ররা লির কাছে থেকে অনেক কিছুই শিখবেন, ‘আমি নিশ্চিত, বিশ্বকাপজয়ী এই বোলারের অভিজ্ঞতা থেকে আমাদের বোলাররা লাভবান হবে। বিশেষ করে এ রকম একটা বৈশ্বিক আয়োজনের চাপ কীভাবে সামলাতে হয়, সে ক্ষেত্রে। তাদের জন্য এই জীবন্ত কিংবদন্তির কাছ থেকে কিছু শেখার জন্য এটি দারুণ একটা সুযোগ।’ গ্রুপ পর্যায়ের আগে লির সান্নিধ্য বোলারদের আত্মবিশ্বাসও বাড়িয়ে দেবে বলে আশা সিমন্সের, ‘ফাস্ট বোলিংয়ে লির জ্ঞান অসাধারণ। আর সে অস্ট্রেলিয়ান পিচ সম্পর্কে আরও বিশদ ধারণা দিতে পারবে আমাদের বোলারদের। গ্রুপ পর্বের আগে এটি তাদের আত্মবিশ্বাস বাড়িয়ে দেবে।’ বিশ্বকাপে আয়ারল্যান্ডের প্রথম প্রস্তুতি ম্যাচ মঙ্গলবার, স্কটল্যান্ডের সঙ্গে। বৃহস্পতিবার অনুষ্ঠেয় পরের ম্যাচে বাংলাদেশ তাদের প্রতিপক্ষ। দ্য গার্ডিয়ান।	2
উসমানোসেন কে বলে ‘গৌরী সেন’ আছেন শুধু প্রবাদে? কখনো-সখনো দেখা মেলে বাস্তবেও। রুশ ধনকুবের আলিশের উসমানভের কথাই ধরুন না! লাগে টাকা রুশ ফুটবল ইউনিয়নের, দেবেন উসমানভ। অর্থের অভাবে গত বছরের জুন থেকে বেতন বন্ধ হয়ে গেছে দেশটির জাতীয় দলের কোচ ফ্যাবিও ক্যাপেলোর। রুশ ক্রীড়ামন্ত্রী ভিতালি মুটকো দ্বারস্থ হলেন উসমানভের। ব্যস, সমাধান হয়ে গেল। ক্যাপেলোর বকেয়া পাওনা পরিশোধ করতে ফুটবল ইউনিয়নকে ৪০ কোটি রুবল দেবেন রুশ ধনকুবের। অর্থবিষয়ক সাময়িকী ফোর্বস-এর গত বছরের হিসাব অনুযায়ী উসমানভের সম্পদের পরিমাণ ১ হাজার ৮৬০ কোটি ডলার। ইংলিশ ফুটবল ক্লাব আর্সেনালের আংশিক মালিক উসমানভ এর আগেও দেশের ফুটবলে সাহায্যের হাত বাড়িয়েছিলেন। ২০১৪ বিশ্বকাপের আগে রুশ ফুটবল ইউনিয়নকে দিয়েছিলেন ৩০ কোটি রুবল। রয়টার্স।	2
সবই অভিনয়! মাঠে তাঁর চালচলন যেন উদ্ধত এক সিংহের মতো। জ্লাতান ইব্রাহিমোভিচ খেলায় তো বটেই, শরীরী ভাষাতেও নিজের ওপর আলাদা করে চোখ রাখতে বাধ্য করেন। শুধু কি মাঠে, মাঠের বাইরেও পিএসজি স্ট্রাইকারের ‘থোড়াই কেয়ার’ ভাব। এই তো কদিন আগেই এক সাংবাদিককে মুখের ওপর মূর্খ বলে দিলেন! কিন্তু এমন যদি হয়, এই আগ্রাসী ভাবটুকুর পুরোটাই অভিনয়? ফ্রেঞ্চ ক্লাব মার্শেইয়ের ডিফেন্ডার রড ফান্নি কিন্তু সে রকমই দাবি করেছেন। ইব্রার এই চালচলন নাকি পুরোটাই লোক দেখানো। নিজেকে পাদপ্রদীপে রাখতেই ইচ্ছা করে এমন করেন ইব্রা। এ জন্য তাঁকে অস্কারও করে দেওয়া উচিত! ফান্নির নাকি মাঝে মাঝেই ইচ্ছা হয় ইব্রাকে কষে একটা চড় দিতে। সেটা কি করে দেখানোর সাহস আছে তাঁর? গোলডটকম।	2
রোনালদোর ‘অর্জন’ ক্রিস্টিয়ানো রোনালদো কি শুধুই একজন ফুটবলার? রিয়াল মাদ্রিদের পর্তুগিজ ফরোয়ার্ড খেলে যে পরিমাণ অর্থ পান, পণ্যদূত হয়ে তার চেয়ে সম্ভবত বেশিই আয় করেন! বিশ্বে তাঁর অগণিত ভক্ত, রোনালদোর সমাজতাত্ত্বিক প্রভাবটাও মোটেই উপেক্ষণীয় নয়। ইউনিভার্সিটি অব ব্রিটিশ কলম্বিয়া এবার তাই ‘সি আর সেভেনকে’ নিয়ে একটা পাঠ্যক্রমই চালু করে ফেলতে যাচ্ছে। পরশু কানাডিয়ান বিশ্ববিদ্যালয়ের সমাজতত্ত্ব বিভাগ দিয়েছে এই ঘোষণা। রোনালদো অবশ্য এখনো নিজের এই ‘অর্জনের’ কথা জানেন না। তবে বিশ্ববিদ্যালয় কর্তৃপক্ষ আশাবাদী, রোনালদো একবার হলেও ক্লাস নেবেন। সরাসরি না হোক, অন্তত স্কাইপে! ফুটবলারদের নিয়ে বিশ্ববিদ্যালয়ের পাঠ্যক্রম কিন্তু নতুন কিছু নয়। যুক্তরাজ্যের ইউনিভার্সিটি অব স্ট্যাফোর্ডশায়ার ডেভিড বেকহামকে নিয়ে আগেই চালু করেছিল এটি। মেট্রোডটকম।	2
বলুন তো... ২০১১ বিশ্বকাপের পর ওয়ানডেতে সবচেয়ে বেশি উইকেট পেয়েছেন কে? উত্তর—পৃষ্ঠা ১৯	2
বিচিত্রিতা ১৯৫৭ ও ১৯৫৯ সালে আফ্রিকান নেশনস কাপের প্রথম দুই আসরে অংশ নেয় মাত্র তিনটি দল—মিসর, সুদান ও ইথিওপিয়া।	2
ছোট পর্দায় আফ্রিকান নেশনস কাপ: ৩য় স্থান নির্ধারণী কঙ্গো-ইকু. গিনি (সরাসরি, রাত ১০টা, সনি সিক্স) ইংলিশ প্রিমিয়ার লিগ টটেনহাম-আর্সেনাল (সরাসরি, সন্ধ্যা ৬-৪৫ মি., স্টার স্পোর্টস ৪) অ্যাস্টন ভিলা-চেলসি (সরাসরি, রাত ৯টা, স্টার স্পোর্টস ৪) এভারটন-লিভারপুল (সরাসরি, রাত ১১-৩০ মি., স্টার স্পোর্টস ৪) ম্যান সিটি-হাল সিটি (দেরিতে সম্প্রচার, রাত ১১-৩০ মি., স্টার স্পোর্টস ১) লা লিগা অ্যাটলেটিকো-রিয়াল মাদ্রিদ (সরাসরি, রাত ৯টা, স্টার স্পোর্টস ১) ভিয়ারিয়াল-গ্রানাডা (সরাসরি, রাত ১১টা, স্টার স্পোর্টস ২) লেভান্তে-মালাগা (সরাসরি, রাত ১টা, স্টার স্পোর্টস ২) সোসিয়েদাদ-সেল্টা ভিগো (সরাসরি, রাত ৩টা, স্টার স্পোর্টস ২) সিরি আ জুভেন্টাস-এসি মিলান (সরাসরি, রাত ১-৪৫ মি., স্টার স্পোর্টস ৪) বুন্দেসলিগা স্টুটগার্ট-বায়ার্ন (সরাসরি, রাত ৮-৩০ মি., নিও প্রাইম) হামবুর্গ-হ্যানোভার (সরাসরি, রাত ১১-৩০ মি., নিও প্রাইম) গলফ: মালয়েশিয়ান ওপেন (সরাসরি, সকাল ৯টা, টেন গলফ)	2
‘গোলটা মেয়েকেই উৎসর্গ করেছি’  ফুটবলপাড়ায় তিনি ‘আর্মির নাসির’ বলেই পরিচিত। সেনাবাহিনী থেকে আসা এই ফুটবলার বাংলাদেশ দলের রক্ষণে বড় ভরসা। ঘরোয়া ফুটবলে কখনো পজিশন বদলে হয়ে যান স্ট্রাইকার। কাল বঙ্গবন্ধু গোল্ড কাপের সেমিফাইনালেও সবাই দেখেছে সেই নাসির উদ্দিন চৌধুরীকে। ম্যাচ শেষে ড্রেসিংরুমে পাওয়া গেল উচ্ছ্বসিত জয়ের নায়ককে ডিফেন্ডার হয়েও আপনি গোল করে ফাইনালে তুললেন বাংলাদেশকে।এতটা কি আশা করেছিলেন? নাসির উদ্দিন চৌধুরী: এই ম্যাচটি শুরুর আগে মনের মধ্যে এমন একটা স্বপ্ন পুষে রেখেছিলাম। ভেবেছিলাম, আমিই হব আজকের জয়ের নায়ক। সেই ইচ্ছাটা সত্যি হয়েছে বলে খুবই ভালো লাগছে। বেশি ভালো লাগছে এই ভেবে যে, গুরুত্বপূর্ণ সময়ে গোল করেছি, দল ফাইনালে উঠেছে। প্রথম ম্যাচে তো কোচ আপনাকে বসিয়ে রেখেছিলেন।পরের দুই ম্যাচে পাওয়া সুযোগটির সর্বোত্তম সদ্ব্যবহার করলেন।এটা কি কোচের প্রতি জেদ থেকেই? নাসির: আসলে বিষয়টা মোটেও এভাবে ভাবি না আমি। একজন কোচের অনেক রকম পরিকল্পনাই থাকে। যখন যাকে যেভাবে মাঠে নামালে দলের লাভ হবে তিনি তো সেটাই করবেন। আমার কাজ মাঠে সেরাটা দেওয়া। আমি শুধু আমার দায়িত্ব পালন করেছি। ঘরোয়া ফুটবলেও মাঝেমধ্যেই এভাবে উঠে এসে কর্নার থেকে গোল করতে দেখা যায় আপনাকে।কীভাবে এটা করতে পারেন আপনি? নাসির: আমি একসময় স্ট্রাইকার ছিলাম। সেনাবাহিনী দলে টানা ৯ বছর স্ট্রাইকার হিসেবে খেলেছি। মোহামেডানেও স্ট্রাইকার হিসেবে খেলেছি। সেই অভিজ্ঞতাই এখানে কাজে লাগাতে চেয়েছি আমি। তাহলে ডিফেন্ডার হিসেবে খেলছেন কেন এখন? নাসির: আমি কিন্তু ফুটবলের জন্যই সেনাবাহিনীর চাকরি ছেড়েছি। সেনাবাহিনীতে মনের আনন্দে ফুটবল খেলতাম। তখন অনেকটা না বুঝেই খেলতাম। কিন্তু আমাকে খেলা শিখিয়েছেন মারুফ ভাই (কোচ মারুফুল হক), উনি আমাকে স্বপ্ন দেখিয়েছেন জাতীয় দলে খেলার। আজ আমি জাতীয় দলে খেলছি। মারুফ ভাই আমাকে রক্ষণে খেলতে উপদেশ দিয়েছিলেন। আর জাতীয় দলেও ডিফেন্ডার হিসেবেই বেশি স্বচ্ছন্দ বোধ করি আমি। এই জয়ের পর কি পরিবারের কারও সঙ্গে কথা হয়েছে? নাসির: ম্যাচ শেষ হতেই বাবা-মা চট্টগ্রাম থেকে ফোন করেছিলেন। এ ছাড়া আমাকে শুভেচ্ছা জানিয়েছে আমার ছোট মেয়ে মাইশা। ওর জন্যও অন্তত একটা গোল করা খুব দরকার ছিল আমার। এর মধ্যে একটা গল্প আছে মনে হচ্ছে! একটু খুলে বলেন তো। নাসির: খেলায় হারলে আমার মেয়ে মাইশা বলে, ‘আব্বু তুমি গোল খাইছ।’ আর যখন আমরা জিতি তখন বলে ‘তুমি গোল দিছ।’ ও তো বোঝে না কে গোল করে, আর কে করে না। কিন্তু আজ আমি সত্যিই গোল করেছি। আজ ওকে বলতে পারব, গোল দিয়েছি। এ জন্যই আমি একটু বেশি আনন্দিত। এই গোলটা মেয়েকেই উৎসর্গ করেছি। এবার একটু দর্শক সম্পর্কে বলুন।বঙ্গবন্ধু স্টেডিয়ামে উপচে পড়া দর্শক দেখে কি একটু হলেও চাপে পড়ে গিয়েছিলেন? নাসির: কখনোই না। দর্শকেরাই আমাদের অনুপ্রেরণা। আমরা প্রথমে সালাউদ্দিন ভাইকে (বাফুফে সভাপতি কাজী সালাউদ্দিন) কথা দিয়েছিলাম সেমিফাইনালে খেলব। সেই কথা রেখেছি। এরপর ১৬ কোটি মানুষকে কথা দিয়েছিলাম ফাইনালে উঠব। সেটাও করতে পারলাম। ফাইনালে তো ওঠা হলো।এবার...? নাসির: আমরাই চ্যাম্পিয়ন হব। আমাদের এখন একটাই লক্ষ্য। 	2
সেই সিপিএলে আবার সাকিব গতবার এই টুর্নামেন্ট খেলতে গিয়েই দুর্যোগ নেমে এসেছিল তাঁর ক্যারিয়ার ও জীবনে। অনাপত্তিপত্র নেওয়া, না-নেওয়া নিয়ে যাত্রাপথ থেকে ফিরতে হয়েছিল মাঝখানেই। সঙ্গে যোগ করা হয়েছিল আগের আরও কিছু বিতর্ক। ওই টুর্নামেন্ট তো বটেই, তাঁকে নিষিদ্ধ করা হয়েছিল ক্রিকেটেই। দুঃসহ সেই সব দিন পেছনে ফেলে মাঠে ফিরেছেন আগেই। জিম্বাবুয়ে সিরিজের পর বিগ ব্যাশ খেলে এখন বিশ্বকাপ খেলার অপেক্ষায়। সাকিব আল হাসান এরপর আবার খেলবেন সেই ক্যারিবিয়ান প্রিমিয়ার লিগে (সিপিএল)। বলা যায়, সাকিবের মাঠে ফেরার চক্র পূরণ হচ্ছে। সিপিএলে এবার বিশ্বসেরা অলরাউন্ডারকে দলে নিয়েছে সেন্ট লুসিয়া জুকস। সিপিএলের প্রথম আসরে সাকিব খেলেছিলেন বারবাডোজ ট্রাইডেন্টে। সেবার ওভারপ্রতি মাত্র ৫.৬৮ রান দিয়ে টর্নামেন্টের দ্বিতীয় সর্বোচ্চ উইকেট শিকারি ছিলেন (১১টি)। ত্রিনিদাদ ও টোবাগো রেড স্টিলের বিপক্ষে ৬ রানে পেয়েছিলেন ৬ উইকেট, টি-টোয়েন্টি ইতিহাসেই যা দ্বিতীয় সেরা বোলিং। গতবারও খেলার কথা ছিল বারবাডোজেই। এবার সেন্ট লুসিয়া নিল ৫০ হাজার ডলারে। আগের দুবারের মতো এবারও দলটির অধিনায়ক ড্যারেন স্যামি। জুকসে ক্যারিবিয়ানের ফিদেল এডওয়ার্ডস, কেমার রোচ, শেন শিলিংফোর্ড, আন্দ্রে ফ্লেচারদের সঙ্গে বিদেশিদের মধ্যে সাকিব সতীর্থ হিসেবে পাচ্ছেন কেভিন পিটারসেন, রস টেলর ও হেনরি ডাভিডসকে। কাল জ্যামাইকা থেকে প্রকাশিত তালিকাটি অবশ্য খসড়া। আরও ২৪ ঘণ্টা সময় থাকবে দলগুলোর জন্য, নিজেদের মধ্যে সর্বোচ্চ একজন ক্রিকেটার অদল-বদল করতে। খুব বেশি পরিবর্তন আসার সম্ভাবনা নেই। কদিন আগে বিগ ব্যাশে খেলা সাকিব সিপিএলে খেলা নিয়েও বেশ রোমাঞ্চিত। খসড়া তালিকা প্রকাশের আগে টুইট করেছিলেন, ‘আজ সিপিএলের খসড়া প্রকাশিত হচ্ছে, দারুণ রোমাঞ্চিত আমি। আশা করি ক্রীড়ার “সবচেয়ে বড় উৎসবে” অংশ নেওয়ার সুযোগ পাব।’ সুযোগটা পেয়েছেন সাকিব। রোমাঞ্চটা নিশ্চয়ই বেড়েছে আরও!	2
‘স্বচ্ছ’ বিশ্বকাপ কী তুমুল প্রতিদ্বন্দ্বিতাপূর্ণ ম্যাচ! আপনার হৃৎস্পন্দন বেড়ে যাচ্ছে। চরম রোমাঞ্চের রেশ কাটতে না-কাটতেই আপনি শুনলেন, ম্যাচটা ছিল ‘পাতানো’, আপনি যা দেখে রোমাঞ্চিত হলেন, তাতে মিশে ছিল কোনো এক জুয়াড়ির কালো টাকার বিষ! শুনতে খারাপ লাগলেও ক্রিকেটের গায়ে এখন ফিক্সিংয়ের কালিমা। তবে আইসিসি আশ্বস্ত করছে, এই বিশ্বকাপ হবে স্বচ্ছ। ‘দুর্নীতিমুক্ত অথবা দুর্নীতির হুমকিমুক্ত’ একটি টুর্নামেন্ট হবে বলেই আশা তাদের। তবে আইসিসির দুর্নীতি দমন বিভাগের (আকসু) প্রধান স্যার রনি ফ্ল্যানাগান ‘লাইভ বেটিং’ বা ‘ পিচ-সাইডিং’য়ের আশঙ্কা করছেন। খেলা হওয়া আর তা টেলিভিশনে সরাসরি সম্প্রচার হওয়ার মাঝখানে যে কয়েক সেকেন্ডের ব্যবধান, সেটিকেই কাজে লাগায় জুয়াড়িরা। তাতে বিশ্বজুড়ে ছড়িয়ে থাকা জুয়াড়িদের চেয়ে এগিয়ে থাকে মাঠে থাকা কেউ। তবে সব জুয়াড়ির সংস্পর্শ থেকেই ক্রিকেটারদের সাবধান থাকতে বলেছেন রনি, ‘আমরা জানি অনেক ঘৃণ্য মানুষ আছে, অপরাধী আছে, যারা খেলোয়াড় কিংবা এই খেলার ওপর প্রভাব আছে, এমন কাউকে বাগে আনার জন্য তাদের সর্বশক্তি প্রয়োগ করবে।’ জুয়াড়িদের প্রতিরোধে আইসিসি সব দিক দিয়েই সতর্ক বলে জানিয়েছেন তিনি। এএফপি, রয়টার্স।	2
বিশ্বকাপের মাহেন্দ্রক্ষণ... উদ্বোধনী অনুষ্ঠান এখন বিশ্বকাপের নিয়মিত অনুষঙ্গ। ব্যতিক্রম হচ্ছে না এবারও, ১২ ফেব্রুয়ারি অস্ট্রেলিয়ার মেলবোর্ন আর নিউজিল্যান্ডের ক্রাইস্টচার্চ—দুই জায়গাতেই হবে অনুষ্ঠান। ক্রাইস্টচার্চের অনুষ্ঠানে নিউজিল্যান্ড কিংবদন্তি রিচার্ড হ্যাডলির সঙ্গে থাকবেন সাবেক অধিনায়ক স্টিভেন ফ্লেমিং আর বর্তমান অধিনায়ক ব্রেন্ডন ম্যাককালাম। সবার জন্য উন্মুক্ত এই অনুষ্ঠানে পারফর্ম করবেন সোল থ্রি মায়ো (নিউজিল্যান্ডের গায়ক-ত্রয়ী), জিনি ব্ল্যাকমোর, হেইলে ওয়েস্টেনের মতো তারকা শিল্পীরা। মেলবোর্নের উৎসবে বিশ্বকাপের সাবেক ও বর্তমান খেলোয়াড়ের সঙ্গে থাকবেন ক্রিকেটের কিংবদন্তিরা। সেখানেও সংগীত আর সাংস্কৃতিক অনুষ্ঠানের সঙ্গে থাকবে আতশবাজি। তুলে আনা হবে অংশগ্রহণকারী দেশগুলোর সাংস্কৃতিক বৈচিত্র্য। থাকবে একটা ‘বিশেষ ক্ষণ’, যেটা এখনো প্রকাশ করা হয়নি। কী সেই ‘ক্ষণ’, তার সাক্ষী হতে চাইলে আপনাকে ১২ ফেব্রুয়ারি উপস্থিত থাকতে হবে মেলবোর্নের সিডনি মায়ার মিউজিক বোলে। আর ক্রাইস্টচার্চের অনুষ্ঠান উপভোগ করতে হলে যেতে হবে নর্থ হ্যাগলি পার্কে। আইএএনএস।	2
প্রস্তুত হেনরিকস জেমস ফকনার বিশ্বকাপে অস্ট্রেলিয়ার প্রথম ম্যাচে খেলতে পারবেন না। এর পরও যদি চোট কাটিয়ে উঠতে না পারেন, তাঁর জায়গায় কাকে নেবে অস্ট্রেলিয়া? ময়জেস হেনরিকস বলছেন, তিনি প্রস্তুত, ‘মাঝের ওভারগুলোয় বোলিং আর নিচের দিকে ব্যাটিং করতে হবে। আমি আত্মবিশ্বাসী, ফকনারের শূন্যস্থান আমি পূরণ করতে পারব।’ তবে সতীর্থ যাতে দ্রুত সেরে ওঠেন, হেনরিকসের প্রার্থনা এমনই, ‘কারও দুর্ভাগ্যজনক অবস্থায় তার জায়গা নেওয়াটা সুখকর নয়। আশা করি জেমস (ফকনার) দ্রুত সুস্থ হয়ে উঠবে। মাঠে নামার জন্যও প্রস্তুত হবে।’ ফকনারের সঙ্গে নিজেকে তুলনা করতেও রাজি নন এই অলরাউন্ডার, ‘আমি তার থেকে সম্পূর্ণ আলাদা খেলোয়াড়। অস্ট্রেলিয়ার হয়ে তার পারফরম্যান্স অসাধারণ। আর আমি এখনো ওয়ানডেতে তেমন কিছু করতে পারিনি।’ আইএএনএস।	2
স্কুল ক্রিকেটে ট্রিপল সেঞ্চুরি ৫০ ওভারের খেলা। কিন্তু এক ব্যাটসম্যানের রান ৩২৫! কাল জাতীয় স্কুল ক্রিকেটে বিস্ময়কর এক ইনিংসই খেলেছেন মোস্তাফিজুর রহমান। লালমনিরহাটের শেখ কামাল স্টেডিয়ামে ইয়াং টাইগার্স জাতীয় স্কুল ক্রিকেটে ৩২৫ রান করেছে লালমনিরহাট সরকারি উচ্চবিদ্যালয়ের দশম শ্রেণির ছাত্র মোস্তাফিজুর। ৩৫ চার ও ১৯ ছয়ের সাহায্যে মাত্র ১৪২ বলেই এই রান বাংলাদেশ অনূর্ধ্ব-১৫ দলের ক্যাম্পে থাকা এই ব্যাটসম্যানের। বাংলাদেশে যেকোনো পর্যায়ের প্রতিযোগিতামূলক সীমিত ওভারের ম্যাচে এটাই প্রথম ৩০০ রানের ইনিংস। মোস্তাফিজুরের তাণ্ডবেই তাঁর দল করে ৯ উইকেটে ৫১৫ রান। এরপর স্থানীয় গিয়াসউদ্দিন উচ্চবিদ্যালয়কে ১১৭ রানে অলআউট করে ৩৯৮ রানে জিতেছে লালমনিরহাট সরকারি উচ্চবিদ্যালয়। ক্রিকেট ওয়েবসাইট ক্রিকইনফো ও ক্রিকআর্কাইভ ঘেঁটে সীমিত ওভারের ক্রিকেটে মোস্তাফিজুরের ইনিংসের চেয়ে শুধু দুটি বড় ইনিংস পাওয়া গেছে। ২০০৮ সালে সর্বোচ্চ অপরাজিত ৩৩৪ রানের ইনিংসটি খেলেছেন ভারতের সেকান্দ্রাবাদ সেন্ট জোন্স চার্চ জুনিয়র কলেজের নিখিলেশ সুরেন্দরন। ২০১২ সালে ৩৩০ রানের দ্বিতীয় সর্বোচ্চ ইনিংসটি খেলেছেন ইংল্যান্ডের স্থানীয় নিচু সারির এক লিগের দল টটন অ্যান্ড ইলিংয়ের ব্যাটসম্যান ডেভিড টেলর।	2
আজ সিডনিতে মাশরাফিরা নিজেদের খরচ ও উদ্যোগের প্রস্তুতিপর্ব শেষ। আজ থেকে বাংলাদেশ দল আইসিসির অতিথি। ব্রিসবেন থেকে আজ সিডনিতে উড়াল দিচ্ছেন মাশরাফিরা। সিডনিতে আগামীকাল বাংলাদেশ দলের বিশ্বকাপপূর্ব আনুষ্ঠানিক সংবাদ সম্মেলন ও উন্মুক্ত মিডিয়া সেশন। বিশ্বকাপে বাংলাদেশের প্রথম ম্যাচ ক্যানবেরায়। তবে অফিশিয়াল দুটি প্রস্তুতি ম্যাচ খেলবে সিডনির অলিম্পিক পার্ক ওভালে। ৯ ফেব্রুয়ারি গা গরমের ম্যাচে বাংলাদেশের প্রতিপক্ষ পাকিস্তান, ১২ ফেব্রুয়ারি আয়ারল্যান্ড। কন্ডিশনের সঙ্গে যতটা সম্ভব মানিয়ে নিতে গত ২৪ জানুয়ারি ব্রিসবেনের উদ্দেশে দেশ ছেড়েছিল দল। ব্রিসবেন পর্বের শেষ দিনে কাল ছিল ঐচ্ছিক অনুশীলন। হালকা মেজাজে হয়েছে অনুশীলন। আজ থেকে প্রবেশ বিশ্বকাপ অভিযানের মূল স্রোত।	2
ফুটবল নাকি যুদ্ধ? যেন একটা যুদ্ধক্ষেত্র। হাতের কাছে যা পাচ্ছে তাই ছুড়ে মারছে দর্শকেরা। দাঙ্গা পুলিশ কাঁদানে গ্যাস ছুড়েও নিরস্ত করতে পারছে না কাউকে। শেষ পর্যন্ত হেলিকপ্টার আসায় রণে ভঙ্গে দিতে বাধ্য হলো তারা। অনেকেই পুলিশের নির্মম পিটুনির শিকার হলো। কে বলবে এখানে একটা ফুটবল ম্যাচ চলছিল! পরশু খেলা ছাপিয়ে আফ্রিকান নেশনস কাপে বড় হয়ে উঠল মাঠের বাইরের উন্মত্ততাই। স্বাগতিক ইকুয়াটোরিয়াল গিনিকে ৩-০ গোলে হারিয়ে ঘানা আফ্রিকান নেশনস কাপের ফাইনালে উঠে গেছে। তবে খেলাটা যে শেষ পর্যন্ত শেষ হতে পেরেছে সেটাই বড় কথা। আরেকটু হলেই যে পণ্ড হতে বসেছিল ম্যাচটা! ১৫ হাজার দর্শকে ঠাসা স্তাদিও দে মালাবোর গ্যালারি শুরু থেকেই ছিল অগ্নিগর্ভ। র্যাঙ্কিংয়ে ৮১ ধাপ এগিয়ে থাকা ঘানার কাছে পাত্তাই পাচ্ছিল না টুর্নামেন্টের চমক স্বাগতিক দল, ৪২ মিনিটে জর্ডান আটসু পেনাল্টি থেকে গোল করে এগিয়ে দেন ঘানাকে। খানিক পর মুবারাক ওয়াকাসো ঘানার পক্ষে ব্যবধান বাড়ানোর পর দর্শকদের ধৈর্যের বাঁধ ভেঙে যায়। উদ্যাপনের সময়ই ঘানার খেলোয়াড়দের দিকে ধেয়ে আসতে থাকে পানীয়ের বোতল, কাচের টুকরাসহ অনেক কিছু। তখনই প্রথমার্ধ শেষ হয়ে যাওয়ায় ঘটনা বেশি দূর গড়ায়নি। দ্বিতীয়ার্ধের শুরুতে গিনির খেলোয়াড়েরা দর্শকদের শান্ত থাকার জন্য করজোড়ে অনুরোধ করেন। তাতে খানিকটা কাজও হয়েছিল। কিন্তু ৮২ মিনিটে আন্দ্রে আইয়ু ঘানার হয়ে তৃতীয় গোল করার পর আবার ফুঁসে ওঠে গ্যালারি। বৃষ্টির মতো নানান বস্তু উড়ে আসতে থাকে মাঠের দিকে। গ্যালারির চেয়ারের খণ্ডাংশ, বোতল, কোমল পানীয়র ক্যান...কী নয়! ঘানার আক্রা থেকে এই ম্যাচ দেখতে উড়ে এসেছিলেন শ পাঁচেক ঘানাইয়ান। আক্রমণের লক্ষ্যবস্তু ছিলেন তাঁরাও। ততক্ষণে পুলিশ এসে খেলোয়াড়দের ঘিরে ফেলেছে, কিন্তু দর্শকদের থামাথামি নেই। প্রায় ৪০ মিনিট বন্ধ থাকার পর দর্শকশূন্য স্টেডিয়ামে আবার শুরু হয় খেলা। মাঠের বাইরেও তাণ্ডব চালিয়েছে স্বাগতিক দর্শকেরা, রাস্তার ল্যাম্পপোস্ট থেকে দোকানপাট, রেহাই পায়নি কিছুই। এএফপি, গার্ডিয়ান। ঘটনার জন্য কনফেডারেশন অব আফ্রিকান ফুটবল ১ লাখ ডলার জরিমানা করেছে ইকুয়াটোরিয়াল গিনিকে।	2
বিশ্বকাপের স্পিন একাদশ সাকিব আল হাসান: খুব বেশি স্পিন করাতে পারে না, তবে দারুণ স্মার্ট বোলার। মাত্রই বিগ ব্যাশ খেলল বলে কন্ডিশনের হাতে-কলমে অভিজ্ঞতা একদম টাটকা। সমস্যা হলো, ওকে ‘স্টক’ বোলার হতে হবে, কিপটে বোলিং করতে হবে, একই সঙ্গে আবার উইকেটশিকারিও হতে হবে। ওকে বেশি কার্যকরী হতে হলে তাই টাইগারদের বোলিং আক্রমণের অন্যদেরও পাশে দাঁড়াতে হবে, উইকেট নিতে হবে। সতীর্থদের কাছ থেকে এই সমর্থনটুকু না পেলে প্রতিপক্ষ সাকিবকে সাবধানে খেলে পার করে দেবে, জানেই যে অন্য বোলারদের খেলে ঠিকই রান করতে পারবে! রবিচন্দ্রন অশ্বিন: অস্ট্রেলিয়ান কন্ডিশনের টাটকা অভিজ্ঞতা সঙ্গী অশ্বিনেরও। যদিও অস্ট্রেলিয়ায় টেস্ট সিরিজ বা ত্রিদেশীয় সিরিজে খুব ভালো সময় কাটেনি। তবে এই অভিজ্ঞতা অবশ্যই কাজে দেবে বিশ্বকাপে। বৈচিত্র্যে খুব চতুর, উইকেট থেকে পাওয়া বাড়তি বাউন্সটাও খুব উপভোগ করবে। পাওয়ার প্লেতে এবং ব্যাটসম্যানরা যখন আক্রমণ করতে চায়, ওই সময়ে অশ্বিন দারুণ পারফরমার। রবীন্দ্র জাদেজা: ২০১৩ সালে ইংল্যান্ডে ভারতের চ্যাম্পিয়নস ট্রফি জয়ে ছিল বড় অবদান। খুব বেশি স্পিন করাতে পারে না। কিন্তু ব্যাটসম্যানের আক্রমণের মুখে ওর অভিজ্ঞতা আর আইপিএলে এ ধরনের পরিস্থিতিতে অসংখ্যবার বল করার অভিজ্ঞতা হবে মহামূল্য। অস্ট্রেলিয়ার উইকেটে স্কিড করবে ওর বল। যদি লাইন-লেংথ ধারাবাহিকভাবে নির্ভুল রাখতে পারে, ব্যাটসম্যানরা ওকে মারতে গেলেই বিপাকে পড়বে। ড্যানিয়েল ভেট্টোরি: অভিজ্ঞতা, টেম্পারামেন্ট, কন্ডিশন সম্পর্কে পূর্ণধারণা—ওর সবই আছে। ক্যারিয়ারের সেরা সময়টাকে হয়তো পেছনে ফেলে এসেছে। তবে নিখুঁত লাইন-লেংথ আর গতি ও ফ্লাইটে সূক্ষ্ম, চতুর বৈচিত্র্য মিলিয়ে এখন বিপজ্জনক। এই টুর্নামেন্টে খেলবে বলেই চোটের সঙ্গে লড়াই করে খেলা চালিয়ে গেছে। বিদায় নিতে চাইবে নিশ্চয়ই মাথা উঁচু করে! ইয়াসির শাহ: সামর্থ্য আছে ১৯৯২ বিশ্বকাপে মুশতাক আহমেদের মতো কিছু করার। ভালো মানের লেগ স্পিনার খুব বেশি খেলছে না এই বিশ্বকাপে। ইয়াসিরের প্রতিভা ও সামর্থ্য আছে সফল হওয়ার। বল স্পিন করায় অনেক, এক্সট্রা বাউন্সও কাজে লাগবে। সাঈদ আজমল না থাকায় পাকিস্তানের বোলিং আক্রমণে গুরুত্বপূর্ণ ভূমিকা রাখতে পারে। শহীদ আফ্রিদি: কন্ডিশন সম্পর্কে খুব ভালো ধারণা আছে, দারুণ বৈচিত্র্যময়, বল স্কিড করানোর সামর্থ্যও আছে। ব্যাটসম্যানরা প্যাডের সামনে ব্যাট না এনে খেললে তাই বড় হুমকি হয়ে উঠতে পারে আফ্রিদি। এর মধ্যেই জানিয়ে দিয়েছে, বিশ্বকাপ দিয়েই বিদায় জানাবে ওয়ানডেকে। বিশ্বকাপ শিরোপার স্বাদ পাওয়ার শেষ সুযোগ, সবচেয়ে বড় অনুপ্রেরণা হতে পারে এটিই। সাচিত্রা সেনানায়েকে: অস্ট্রেলিয়া-নিউজিল্যান্ডের কন্ডিশনে ওর বোলিংয়ের ধরনটা খুব মানিয়ে যাবে। বল যেভাবে ওভার-স্পিন করায়, তাতে বাড়তি বাউন্স পাওয়ার কথা। কিপটে বোলিং, অ্যাথলেটিক ফিল্ডিং আর লোয়ার অর্ডারে কার্যকরী ব্যাটিং মিলিয়ে রঙ্গনা হেরাথকে টপকে সাচিত্রাই সম্ভবত হবে শ্রীলঙ্কার প্রথম পছন্দের স্পিনার। ইমরান তাহির: দক্ষিণ আফ্রিকার দুর্দান্ত পেস আক্রমণের সুবিধা পাবে তাহির। পেসারদের সামলে ব্যাটসম্যানরা হয়তো চাইবে ওকে আক্রমণ করতে। স্পিনারদের মধ্যে শীর্ষ কাতারে ওকে রাখা মুশকিল, কিন্তু স্ট্রাইক রেট আলাদা করে নজর কাড়বেই। মোহাম্মদ নবী ও সামিউল্লাহ শেনওয়ারি: আফগানদের পেস আক্রমণের দিকেই হয়তো দৃষ্টি থাকবে সবার। তবে এই দুজন মাঝের ওভারগুলোয় রান আটকে রাখে, গুরুত্বপূর্ণ কিছু উইকেটও নেয়। অধিনায়ক নবী উইকেট টু উইকেট বল করে, লম্বা বলে বাড়তি বাউন্স পাবে। শেনওয়ারি স্কিডি লেগ স্পিনার। দুজনকেই খাটো করে দেখলে ভুল করবে প্রতিপক্ষ। জর্জ ডকরেল: বয়সযদিও মাত্র ২২, অনেক কম বয়স থেকে খেলছে বলে অভিজ্ঞতা অনেক। গত বিশ্বকাপেও ছিল, খেলেছে তিনটি টি-টোয়েন্টি বিশ্বকাপ। লাইন-লেংথ দারুণ, গত বিশ্বকাপে পারফরম্যান্সও ছিল ভালো। এবারও হবে আইরিশদের বড় ভরসা। 	2
মাদ্রিদ ডার্বিতেই ফিরছেন রোনালদো কর্দোবার সঙ্গে ম্যাচে এডিমারকে লাথি মেরে লাল কার্ড দেখেছিলেন। শাস্তি হিসেবে দুই ম্যাচ মাঠের বাইরে থাকতে হয়েছে ক্রিস্টিয়ানো রোনালদোকে। তবে ৩০তম জন্মদিনের দুই দিন পর আজ আবার ফিরছেন ‘সিআর সেভেন’। তাও আবার লা লিগায় অ্যাটলেটিকো মাদ্রিদের সঙ্গে ম্যাচে, ফেরার জন্য এর চেয়ে বড় উপলক্ষ বোধ হয় আর পেতেন না রোনালদো। রিয়াল মাদ্রিদ কোচ কার্লো আনচেলত্তিও রোনালদোকে খুব করেই চাইছিলেন এই ডার্বি ম্যাচে। এমনিতেই চোট-নিষেধাজ্ঞায় রিয়াল মাদ্রিদ এখন জর্জরিত। সেভিয়ার সঙ্গে গত ম্যাচে চোট পেয়ে মাঠ ছেড়েছেন হামেস রদ্রিগেজ ও সার্জিও রামোস। রদ্রিগেজের চোটটা গুরুতর, পায়ের পাতায় অস্ত্রোপচার করতে হয়েছে তাঁকে গত পরশু। দুই মাস থাকতে হবে মাঠের বাইরে। পাঁজরের চোট ছিটকে দিয়েছে পেপেকে, আর নিষেধাজ্ঞার খড়্গে কাটা পড়েছেন মার্সেলো। তবে আনচেলত্তি দাবি করছেন, তিনি নিরুদ্বিগ্নই আছেন, ‘রামোস ও পেপে বিশ্বের সেরা ডিফেন্ডারদের অন্যতম, কিন্তু আমি চিন্তিত নই। ভারানে ও নাচোর ওপর আমার আস্থা আছে।’ এই মৌসুমে অবশ্য অ্যাটলেটিকো রিয়ালের জন্য দুর্বোধ্য এক ধাঁধা হয়ে উঠেছে। স্প্যানিশ সুপার কাপ ও কোপা ডেল রের নগরপ্রতিদ্বন্দ্বীদের হারিয়েছে অ্যাটলেটিকো, এমনকি জিতেছে তারা বার্নাব্যুতে গিয়েও। তবে আজ হেরে গেলে লিগ শিরোপাস্বপ্ন ধরে রাখার স্বপ্ন অনেকটাই ফিকে হয়ে যাবে ডিয়েগো সিমিওনের দলের, রিয়ালের চেয়ে যে ৭ পয়েন্ট পেছনে থেকে নামবে তারা! এএফপি, গোলডটকম।	2
মেসির আক্ষেপ আক্ষেপটা সারা জীবনই পোড়াবে লিওনেল মেসিকে। সারা জীবনের আরাধ্য বিশ্বকাপ ট্রফি জয়ের এত কাছে গিয়েও শেষ পর্যন্ত পাওয়া হয়নি। জার্মানির মারিও গোটশের গোলটা এখনো আর্জেন্টিনাকে তাড়া করে ফেরে। এত দিন ওই ফাইনাল নিয়ে মুখে কুলুপ এঁটে ছিলেন মেসি। অবশেষে ফিফাকে দেওয়া এক সাক্ষাৎকারে মৌনব্রত ভাঙলেন, স্বীকার করলেন ফাইনালটা এখনো তাঁকে আফসোসে পোড়ায়, ‘আমরাই বেশি সুযোগ পেয়েছিলাম। কিন্তু সেগুলো কাজে লাগাতে না পারার দুঃখ আমাদের জীবনভর তাড়া করে বেড়াবে।’ গোলডটকম।	2
রেকর্ড কর্নার টি-টোয়েন্টির যুগে ব্যাটসম্যানদের বেঁধে রাখাটা সহজ নয়। গত চার বছরে ওয়ানডেতে সেই কঠিন কাজটাই নিয়মিত করেছেন মোহাম্মদ হাফিজ। ২০১১ বিশ্বকাপের পর কমপক্ষে ৩০টি উইকেট নিয়েছেন এমন বোলারদের মধ্যে ওভারপ্রতি সবচেয়ে কম ৩.৮২ রান দিয়েছেন পাকিস্তানের এই অফ স্পিনার। ওভারপ্রতি ৪.০২ রান দিয়ে হাফিজের পরের স্থানটিতে একই দলের সাঈদ আজমল। অবৈধ বোলিং অ্যাকশনের দায়ে আজমল নেই বিশ্বকাপে, একই অভিযোগে হাফিজ এবার শুধুই ব্যাটসম্যান। নেই তিনের সুনীল নারাইনও (৪.১১)। ৪.১৯ ইকোনমি নিয়ে আফগানিস্তানের অধিনায়ক মোহাম্মদ নবী চারে। পাঁচে বাংলাদেশের সাকিব আল হাসান (৪.২১)। এই তালিকায় প্রথম পেসার দক্ষিণ আফ্রিকার ডেল স্টেইন (৪.৪১) আছেন ছয়ে। 	2
বাংলাদেশের এক মিনিটের দুঃখ ঘরের মাঠে বঙ্গবন্ধু গোল্ড কাপের ট্রফিটা হাতে তোলার অনেক স্বপ্ন ছিল বাংলাদেশের। কিন্তু তা পূরণ হলো না মাত্র এক মিনিটের দুঃখে। ফাইনালে ২ গোলে পিছিয়ে পড়েও প্রবলভাবে ফিরে এসেছিল বাংলাদেশ। ইঙ্গিত দিচ্ছিল শিরোপা জয়েরই। কিন্তু শেষ বাঁশির ঠিক আগে মহানাটকীয় এক গোল করে চ্যাম্পিয়ন হয়ে গেল মালয়েশিয়া। ফাইনাল দর্শক আগ্রহকে নিয়ে গিয়েছিল তুঙ্গে। গোটা স্টেডিয়াম টইটম্বুর, বাইরেও হাজারো দর্শকের ভিড়। এমন দিনে প্রধানমন্ত্রী শেখ হাসিনার হাত থেকে বঙ্গবন্ধু গোল্ড কাপটা নিতে পারল না বাংলাদেশ দল। এটা বড় হতাশার। বাংলাদেশ দল অবশ্য গোটা টুর্নামেন্টেই ভালো খেলেছে। শিরোপা জিতলে সব পাওয়া হতো। কিন্তু কিছুটা দুর্ভাগ্যই তাড়া করেছে মামুনুলের দলকে। মাঠে নামার আগেই চোট কেড়ে নেয় শ্রীলঙ্কা ম্যাচের জয়ের নায়ক হেমন্তকে। খেলার ৭ মিনিটেই চোট পেয়ে উঠে যান সেমিফাইনালের সেরা খেলোয়াড় জাহিদ। তবে অতীতের অনেকবারের মতো ‘ডেড বল’ পরিস্থিতিই কাল হয়েছে বাংলাদেশের জন্য। ৯০ মিনিট শেষে যোগ করা সময়ে কর্নার থেকে হেডে গোল করে স্বাগতিক দলের উৎসব প্রস্তুতি থামিয়ে দিয়েছে মালয়েশিয়া। চ্যাম্পিয়ন হওয়ার আশা শুরুতে ছিল না। তবে শেষ পর্যন্ত ফাইনালে ওঠাও কম নয় বাংলাদেশের জন্য। শেষ লড়াইয়ের স্কোরলাইন হয়তো মালয়েশিয়ার অনুকূলে ৩-২, কিন্তু ফাইনাল শেষে সবাই একমত, বাংলাদেশ আসলে হারেনি। সবার মন জয় করেছেন খেলোয়াড়েরা। এটা দেশের ফুটবলের ভবিষ্যৎ পথচলায় প্রেরণা হয়ে থাকবে। সবচেয়ে বড় কথা, অবরোধ-হরতালের মধ্যেও টুর্নামেন্টটা নির্বিঘ্নে শেষ করতে পারা আয়োজক বাংলাদেশের জন্য বড় কৃতিত্ব। গোটা দেশ যখন অশান্ত, ঠিক তখনই গত ২৯ জানুয়ারি ৬টি দল নিয়ে ১৫ বছর পর বঙ্গবন্ধু গোল্ড কাপ শুরু করে বাংলাদেশ ফুটবল ফেডারেশন। সাফল্যের সঙ্গেই গোটা আয়োজন শেষ, এখন অপেক্ষা আগামী জানুয়ারিতে পরের বঙ্গবন্ধু কাপের জন্য।	2
সন্ধ্যাটা শেষ পর্যন্ত বেদনাময় হতাশার চাদরে মুড়ে শুরু। মাঝখানে দুর্দান্তভাবে ফিরে আসা। কিন্তু শেষটা বিষাদময়। সেটিও একেবারে শেষ মুহূর্তে। এ চারটি বাক্যেই ফুটে উঠছে গোটা সন্ধ্যার চিত্র। চীনা তাইপের রেফারির শেষ বাঁশি কবরের নিস্তব্ধতায় ডুবিয়ে দিয়েছে দর্শকে ঠাসা বর্ণিল বঙ্গবন্ধু স্টেডিয়ামকে। লাল-সবুজের ১১ যোদ্ধার অবসন্ন শরীর মাঠে নুয়ে পড়েছে আরও। কে কাকে সান্ত্বনা দেবেন! সবাই বাকরুদ্ধ। প্রধানমন্ত্রী শেখ হাসিনা বঙ্গবন্ধু গোল্ড কাপের ট্রফিটা তুলে দিলেন চ্যাম্পিয়ন মালয়েশিয়া যুব দলের হাতে, মামুনুলদের বুকে ছবিটা যেন তির বিঁধিয়ে দিল। ২ গোলে পিছিয়ে পড়েও বীরের মতো ম্যাচে ফেরা, জয়সূচক গোলটাও আসি আসি করছিল। উল্টো ৯০ মিনিট শেষে যোগ করা ৩ মিনিটের দ্বিতীয় মিনিটে গোল হজম। স্বপ্নের ফাইনাল শেষ পর্যন্ত এক মিনিটের দুঃখগাথা। পাঁচ বছর আগে ঠিক এই ৮ ফেব্রুয়ারি আনন্দে উদ্বেলিত ছিল বঙ্গবন্ধু স্টেডিয়াম। আফগানিস্তানকে উড়িয়ে এসএ গেমসের সোনা জেতে সেদিন বাংলাদেশ অনূর্ধ্ব-২৩ দল। আরেকটি ৮ ফেব্রুয়ারি জাতীয় দলের এই ফাইনাল উচ্ছাসের ঢেউ ছড়িয়েছে চার পাশে। বঙ্গবন্ধু কাপের সোনালি ট্রফি হাতে নেবে প্রাণবন্ত বাংলাদেশ। কত আশা! হায়, শেষটা এমন বিয়োগান্ত নাটকের পাণ্ডুলিপি লিখে রেখেছে কে ভেবেছিল! আসলে দুর্ভাগ্য তাড়া করেছে শুরুর বাঁশির আগেই। খেলোয়াড় তালিকায় গত ম্যাচের ১১ জনই ছিলেন। কিন্তু হেমন্ত ভিনসেন্ট বিশ্বাসের জায়গায় মোনায়েমকে নিয়ে ড্রেসিংরুম থেকে বেরোল বাংলাদেশ। ওয়ার্মআপের সময় পেশির চোট কেড়ে নিয়েছে শ্রীলঙ্কা ম্যাচের জয়ের নায়ককে। বিনা নোটিসে হঠাৎ একাদশে বদল! মিনিট সাতেক ম্যাচ গড়াতেই আরেকটি বড় দুঃসংবাদ। চোট নিয়ে এবার মাঠ ছাড়লেন উইঙ্গার জাহিদ হোসেন। জোড়া আঘাতে বিপর্যস্ত বাংলাদেশের কাছে এই উত্তেজনার বারুদে ঠাসা ফাইনাল বিভীষিকাময়ই মনে হচ্ছিল। খেলোয়াড়েরা মাথা গরম করলেন, তর্কে জড়ালেন রেফারির সঙ্গে। প্রতিপক্ষ খেলোয়াড়দের সঙ্গে দু-তিনবার ধাক্কাধাক্কিও হলো। এটিও ক্ষয়িষ্ণু ও ক্লান্ত বাংলাদেশ দলের স্বাভাবিক খেলা নষ্ট করেছে। সেই গতি নেই, সামনে পাস বাড়ানো লোকের অভাব, ব্যাকপাসের ছড়াছড়ি, মিস পাসও। স্বাগতিকদের এমন এলোমেলা অবস্থায় সুযোগ ষোলো আনা কাজে লাগিয়েছে পাল্টা-আক্রমণে ভয়ংকর মালয়েশিয়া। ৩১ মিনিটে নাজিরুল নাইমের বাঁ পায়ের প্রায় ৩০ গজি বাঁকানো ফ্রি কিক ক্রসবারের কোনা দিয়ে বাংলাদেশের জালে, যা দেখে ডেভিড বেকহামের ফ্রি কিকের কথাই মনে পড়ল। জে লিগের দল এফসি রায়োকোতে খেলা মালয়েশিয়া যুব দলের অধিনায়ক নাইমের এই গোলে উৎসবমুখর লাল–সবুজ গ্যালারি স্তব্ধ। ১০ মিনিট বাদেই আরেকটি গোল স্টেডিয়ামকে প্রাণহীন করে দিল। পাল্টা-আক্রমণে পেছন থেকে হেডে একজনের পা ঘুরে পেলেন কুমারন, দুই ডিফেন্ডার ইয়াসিন ও নাসিরকে সুযোগ না দিয়ে বক্সে ঢুকে তাঁর কোনাকুনি প্লেসিংয়ে ২-০। ম্যাচ তখনই কার্যত শেষ। কিন্তু বিরতির পর আগের দুই ম্যাচের সেই দুরন্ত টগবগে বাংলাদেশ। উজ্জীবিত সোহেল রানারা ম্যাচের রং পাল্টাতে জীবনপণ লড়াইয়ে নেমেছেন। মাত্র ছয় মিনিটের মধ্যে ভোজবাজির মতো স্কোরলাইন ২-২! রায়হানের গোলের ঠিকানা লেখা লম্বা থ্রো পথহারা বাংলাদেশের সামনে আলো জ্বেলেছে। ৪৮ মিনিটে ওই থ্রোতে মাথা ছোঁয়ান সেমিফাইনালে মামুনুলের কর্নারে পা লাগিয়ে জয়সূচক গোল এনে দেওয়া সেই ডিফেন্ডার নাসিরউদ্দিন। টিভি রিপ্লেতে মনে হলো, মালয়েশিয়ার গোলরক্ষক গোললাইনের ভেতর থেকে বল ফিরিয়েছেন। গোলটা নাসিরেরই হওয়ার কথা, তবে ফিরতি বলে টোকা দেওয়ায় গোল এমিলিকে দেওয়া হয়েছে। ৫৪ মিনিটে দ্বিতীয় গোল। মামুনুলের জাদুকরি কর্নারে ডিফেন্ডার ইয়াছিনের হেড জালে। অবিশ্বাস্যভাবে চোখের পলকে ম্যাচে ফেরা বাংলাদেশের জয়ের সম্ভাবনা আবার জীবন্ত। মালয়েশিয়া ততক্ষণে কোণঠাসা। বল পায়ে রেখে একের পর এক আক্রমণে উঠেছে বাংলাদেশ। প্রথমার্ধে বল পজেশনে বাংলাদেশ ছিল ৫২, দ্বিতীয়ার্ধে ৬০। তবু জয়ের আনন্দে মাতাতে কাঙ্ক্ষিত তৃতীয় গোলটা ধরা দেয়নি। অতিরিক্ত সময়ের লড়াই দেখার প্রস্তুতি নিচ্ছিলেন সবাই, তখনই বজ্রাঘাত। রায়হানকে কৌশলে ধাক্কা মারলেন প্রতিপক্ষ এক খেলোয়াড়, রেফারি ফাউল না দিয়ে দিলেন কর্নার। আবারও ‘ডেড বল’ বিপর্যয়। কর্নার থেকে স্ট্রাইকার ফাইজাতের হেড বাংলাদেশের জালে। স্বপ্ন গুঁড়িয়ে যাওয়ায় মাঠে গুমোট কান্না রায়হানদের। খেলোয়াড়দের তবু অভিনন্দন জানিয়ে দর্শকেরাও কাঁদল নীরবে। খারাপ খেলে ২-৩ গোলে হারলে দুঃখ থাকত না। কিন্তু এমন হার যন্ত্রণাবিদ্ধ করবে অনেক দিন। বহুদিন! বাংলাদেশ দল: সোহেল, ইয়াছিন, ইয়ামিন, নাসির, রায়হান, সোহেল রানা, জামাল, মোনায়েম, মামুনুল, জাহিদ (কোমল), এমিলি। এক নজরে চ্যাম্পিয়ন মালয়েশিয়া রানার্সআপ বাংলাদেশ ম্যান অব দ্য ফাইনাল মোহাম্মদ ফাইজাত (মালয়েশিয়া) ম্যান অব দ্য টুর্নামেন্ট জামাল ভূঁইয়া (বাংলাদেশ)	2
কাছে এসেও শিরোপা কত দূরে শেষ বাঁশি বাজতে মিনিট খানেকের মতো বাকি। অতিরিক্ত ৩০ মিনিট খেলার মানসিক প্রস্তুতি শুরু হয়ে গেছে। হঠাৎই কর্নার মালয়েশিয়ার পক্ষে। উড়ে আসা বলটিকে দুর্দান্ত হেডে ফাইজাত পাঠিয়ে দিলেন জালে। মুহূর্তেই স্তব্ধ বঙ্গবন্ধু স্টেডিয়ামের প্রায় ৩০ হাজার দর্শক। যেন বিদ্যুৎস্পৃষ্ট স্টেডিয়াম, ৪০ হাজার ভোল্টের! বাংলাদেশের চ্যাম্পিয়ন হওয়ার স্বপ্ন গুড়িেয় উড়তে শুরু করেছেন মালয়েশিয়ান যুবারা। মাঠেই কান্নায় ভেঙে পড়লেন রায়হান, মামুনুল, ইয়ামিন। চুপচাপ মাটিতে মুখ গুঁজে শুয়ে রইলেন অনেকক্ষণ। এত কাছে, তবু কত দূরে সরে গেল কাঙ্ক্ষিত ট্রফিটি। এটা হতে পারত স্মরণীয় এক সন্ধ্যা। প্রধানমন্ত্রী শেখ হাসিনার হাত থেকে সোনালি ট্রফিটা নিতে পারতেন বাংলাদেশের অধিনায়ক মামুনুল ইসলাম। কিন্তু সবকিছুই কর্পূরের মতো উবে গেল শেষ মুহূর্তের হৃদয়ভাঙা এক গোলে। সংবাদ সম্মেলনে প্রতিদিনের মতো টুকরো টুকরো খুনসুটি আর করতে পারলেন না কোচ লোডভিক ডি ক্রুইফ। ডাচ কোচের ফরসা মুখখানায় রাজ্যের অন্ধকার। দলকে ফাইনালে তুলেও তিনি এক বিয়োগান্ত কাহিনির চরিত্র। কিছুতেই মানতে পারছিলেন না হারটাকে, ‘যদি আমরা ৩-০ গোলেও হেরে যেতাম, তবু ঠিক ছিল। কিন্তু শেষ মিনিটের গোলে এভাবে! উফ্, আমি কিছুতেই এই হার মেনে নিতে পারছি না। ভীষণ কষ্ট পেয়েছি। শুধু আমি কেন, পুরো জাতিই দুঃখ পেয়েছে। চেয়েছিলাম যেন বঙ্গবন্ধু কাপটা এই দেশেই থাকে। কিন্তু পারলাম না।’ ম্যাচের শুরুতেই ধাক্কা। ওয়ার্মআপের সময় হেমন্ত হেরে যান চোটের কাছে। আর সাত মিনিটেই চোট পেয়ে উঠে আসেন আরেক গুরুত্বপূর্ণ খেলোয়াড় জাহিদ। হারের পেছনে এটাকেও অন্যতম কারণ বললেন ডি ক্রুইফ, ‘অমন গুরুত্বপূর্ণ সময়ে এভাবে হেমন্ত ও জাহিদের মতো ফুটবলারকে হারানো যেকোনো কোচ ও দলের জন্যই মর্মান্তিক।’ তার পরও দ্বিতীয়ার্ধে ২ গোল শোধ করে দারুণভাবে মাঠে ফেরে দল। বিরতির সময় কোচের কি বার্তা দলকে বদলে দেয় এভাবে? ‘আমি ওদের বলেছিলাম যা হয়েছে সব ভুলে যাও। নতুন করে শুরু করো। একটা গোল হলেই সব দৃশ্য বদলে যাবে। এমনকি সহকারী টিটুকেও বলেছিলাম দেখো, খুব দ্রুতই তৃতীয় গোলটি পেয়ে যাব। অতিরিক্ত সময়েও হয়তো পেতে পারতাম। কিন্তু সব ভেস্তে গেল।’ এমন হারে ডি ক্রুইফ ভাগ্যকেও দুষলেন কিছুটা, ‘সবাই আমরা দুর্ভাগা। এই কাপটা জিতলে এ দেশের ফুটবল অনেক বদলে যেত। তার পরও বলব এই টুর্নামেন্টে সেরা দল একটাই—বাংলাদেশ।’ শেষ মুহূর্তে গোল খাওয়ার পুরোনো অভ্যাসটা বদলানো গেল না ভেবে দুঃখই ঝরল কোচের, ‘ফুটবলারদের মধ্যে ক্লান্তি এসে পড়েছিল। ওদের একটু মনোযোগেরও অভাব ছিল। তার পরও ভেবেছিলাম এই দল থেকে শেষ মিনিটের গোল খাওয়ার ভূতটা পুরোই তাড়িয়ে দিতে পেরেছি। মনে করেছিলাম এটা ওদের মাথা থেকে মুছে ফেলতে পেরেছি। কিন্তু আবারও তা ঘটল।’ এমন গুরুত্বপূর্ণ ম্যাচের আগে পরশু তাজিকিস্তানে এএফসি কাপে খেলতে গেছেন স্ট্রাইকার মিঠুন চৌধুরী ও ডিফেন্ডার তপু বর্মণ। শেখ রাসেল ক্রীড়াচক্রের দুই ফুটবলারকে নাকি ছাড়তেই চাননি কোচ, ‘আমি ওদের ছাড়তে চাইনি। আমি এটা নিয়ে সালাউদ্দিনের (বাফুফে সভাপতি) সঙ্গে কথাও বলেছিলাম। উনি আমাকে বুঝিয়েছেন যে ওটাও আমাদের জন্য গুরুত্বপূর্ণ। এবং ওদের ছেড়ে দেওয়া উচিত বাংলাদেশের ফুটবলের স্বার্থেই। আমি যেহেতু বাংলাদেশের ফুটবলের উন্নতির জন্য এসেছি তাই ওদের ছাড়তে রাজি হই। কিন্তু আবারও বলছি আমি মোটেও খুশি নই এই সিদ্ধান্তে।’ শিরোপা জিতে মালয়েশিয়ার কোচ মোহাম্মদ রাজিপ ইসমাইল উচ্ছ্বসিত, ‘খুব কঠিন একটা ফাইনাল ছিল। কিন্তু শেষ মিনিট পর্যন্ত আমরা আশা ছাড়িনি।’ আশা কিন্তু বাংলাদেশও ছাড়েনি। স্কোরলাইন বলছে হেরেছে বাংলাদেশ। কিন্তু মাঠের ৯০ মিনিটের ছবিটা কি তাই বলে?	2
মন জিতেছে বাংলাদেশ মঞ্চে তখন চলছিল পুরস্কার বিতরণী অনুষ্ঠান। রানার্সআপ ট্রফিটা হাতে ধরা মামুনুলকে সান্ত্বনা দিচ্ছিলেন প্রধানমন্ত্রী শেখ হাসিনা। বাংলাদেশ হেরেছে। তবুও ভাঙা হাটে ছড়িয়ে-ছিটিয়ে চুপচাপ দাঁড়িয়ে ছিল হাজার খানেক দর্শক। আবাহনী গ্যালারিতে দাঁড়ানো আনোয়ার হোসেন পুরস্কার দেওয়াটা বেশ মনোযোগ দিয়েই দেখছিলেন। নারায়ণগঞ্জের এই চাকরিজীবী ঘরোয়া ফুটবলও নিয়মিত দেখেন বঙ্গবন্ধু স্টেডিয়ামে এসে। ম্যাচ শেষে বাংলাদেশের খেলা দেখে একটুও হতাশ নন তিনি, ‘আমি ওদের খেলা দেখে খুব খুশি। আমরা আসলে হারিনি। আমরাই জিতেছি।’ পিছিয়ে পড়েও দুর্দান্তভাবে ফিরে আসা দলের লড়াকু মনোভাব খুবই ভালো লেগেছে তাঁর, ‘ওরা যেভাবে ম্যাচে ফিরেছে, তা সত্যি অসাধারণ। আমরা আসলে দুর্ভাগ্যজনকভাবে হেরেছি।’ উত্তর বাড্ডার জাকির হাওলাদার এই হারের জন্য জাহিদ আর হেমন্তের অনুপস্থিতিকেই বড় কারণ বললেন, ‘হেমন্তকে খেলতে দেখলাম না ম্যাচে। আর জাহিদ তো ৭ মিনিটেই উঠে যেতে বাধ্য হলো। ওঁরাই আমাদের আক্রমণভাগের বড় ভরসা। আমি শতভাগ নিশ্চিত ওরা খেললে বাংলাদেশই জিতত।’ মোহাম্মদপুরে রাসেল ২৫ বছর ধরে ফুটবল দেখতে মাঠে আসেন। কাল এই ম্যাচের পর মন খারাপ করে দাঁড়িয়ে ছিলেন। শেষ গোলটার জন্য গোলকিপার সোহেলকে দুষলেন তিনি, ‘সে আসলে বলের ফ্লাইটই বুঝতে পারেনি। চাইলে বলটা চেষ্টা করে ফিস্ট করতে পারত।’ সেমিফাইনালে বাংলাদেশের সাফল্যের দিনেও ছিল গ্যালারি উপচে পড়া দর্শক। কালও যেন বাঁধ মানছিল না দর্শকের। ম্যাচ শুরুর আধঘণ্টা পরও হুড়মুড়িয়ে দর্শক ঢুকে ভুভুজেলা, ঢোল, ড্রাম বাজিয়ে আনন্দ করেছে। বঙ্গবন্ধু স্টেডিয়ামে পতাকা আর টুপি বিক্রেতাদের সঙ্গে টিকিট কালোবাজারিরা ছিলেন মহা আনন্দে। শেষ পর্যন্ত সেই আনন্দ রূপ নিল বিষাদে। তবে এখান থেকেই আশা খুঁজলেন চট্টগ্রাম থেকে আসা মর্জিনা বেগম, ‘এই বাংলাদেশ দলের খেলা দেখব বলেই জীবনের ঝুঁকি নিয়ে এতটা পথ পাড়ি দিয়ে ঢাকায় এসেছি। মামুনুলদের খেলা দেখে আমাদের মন ভরে গেছে।’	2
বিশ্বকাপ শেষ হাফিজ-প্রসাদেরও বিশ্বকাপের চোটের মিছিলে এবার নাম লেখালেন পাকিস্তানি ওপেনার মোহাম্মদ হাফিজ ও শ্রীলঙ্কান পেসার ধাম্মিকা প্রসাদ। নিউজিল্যান্ড সিরিজের দ্বিতীয় ওয়ানডেতে চোট পেয়েছিলেন হাফিজ। চিকিৎসকেরা পরামর্শ দিয়েছিলেন তিন সপ্তাহ বিশ্রামের। সেই চোটই তাঁকে ছিটকে দিয়েছে বিশ্বকাপ থেকে। তাঁর বদলে নাসির জামশেদ সুযোগ পেয়েছেন পাকিস্তান দলে। ধাম্মিকা প্রসাদেরও বিশ্বকাপ শেষ হয়ে গেছে অনুশীলনে চোট পেয়ে। তবে তাঁর বদলি হিসেবে কারও নাম এখনো ঘোষণা করেননি শ্রীলঙ্কান নির্বাচকেরা। আর চোটের কারণে বিশ্বকাপ শেষ হয়ে যাওয়া ভারতীয় পেসার ইশান্ত শর্মার বদলে মোহিত শর্মার অন্তর্ভুক্তিকে অনুমোদন দিয়েছে আইসিসি। ক্রিকইনফো।	2
সোনায় সোহাগা ডাগ-আউটে উল্লাসে মেতে ওঠার ফাঁকে কি নিজের মুঠোফোনে চোখ রাখছিলেন ডিয়েগো সিমিওনে? কয়েক হাজার কিলোমিটার দূরে যে ছেলেও খেলছে মহাগুরুত্বপূর্ণ এক ম্যাচে। রিয়াল মাদ্রিদের বিপক্ষে অ্যাটলেটিকো কোচ যখন জয় উদ্যাপন করছেন, ছেলে জিওভান্নি সিমিওনে খেলছেন দক্ষিণ আমেরিকা অনূর্ধ্ব-২০ ফুটবল চ্যাম্পিয়নশিপে। উরুগুয়ের সঙ্গে আর্জেন্টিনা পিছিয়েই ছিল। শেষ পর্যন্ত ঘুরে দাঁড়িয়ে তারা জিতেছে ২-১ গোলে, সঙ্গে শিরোপাও। এই জয়ে সিমিওনে-তনয়ের অবদান অনেক বড়, ১০ ম্যাচে ৯ গোল করে ‘ছোট সিমিওনেই’ হয়েছেন টুর্নামেন্টের সর্বোচ্চ গোলদাতা। পরে সিনিয়র সিমিওনে ছেলের একটা ছবি পোস্ট করে লিখেছেন, ‘বাছা, কষ্ট করলে সেটার পুরস্কার পাবেই। দলের সঙ্গে উপভোগ করো এটা।’ অ্যাটলেটিকো মাদ্রিদ বাবা-ছেলের যুগলবন্দী মনে হয় দ্রুতই দেখতে চলেছে! ইএসপিএন।	2
মারের বিয়ে অ্যান্ডি মারের খেলার সময় দৃশ্যটা মোটামুটি নিয়মিতই, রোদচশমা পরে গ্যালারি আলো করে আছেন একজন তরুণী। কিম সিয়ার্সের সঙ্গে মন দেওয়া-নেওয়া তো অনেক দিনই হলো। সেই কৈশোর থেকে দুজনের প্রেম। গত নভেম্বরে ঘটা করে বাগদানেরও ঘোষণা দিয়েছিলেন। কিন্তু বিয়ে করবেন কবে? শোনা যাচ্ছে, সেটিরও খুব দেরি নেই। আগামী এপ্রিলে স্কটল্যান্ডের ক্রোমলিক্সে নিজের বিলাসবহুল বাসাতেই গাঁটছড়া বাঁধবেন দুজন। বাড়ি বলা অবশ্য ঠিক হলো না, এটা আসলে ১৫ কক্ষের বিলাসবহুল এক হোটেল। সেটির আংশিক মালিকানা কিনেছেন সদ্য সমাপ্ত অস্ট্রেলিয়ান ওপেনের ফাইনালিস্ট। মারে অবশ্য টুইটারে জানিয়েছেন, বিয়ের তারিখ-টারিখ এখনো কিছুই চূড়ান্ত হয়নি। কিন্তু যা রটে তার কিছুটা হলেও নাকি ঘটে! ফক্স স্পোর্টস।	2
রোনালদোর তোপ খানিক আগেই ম্যাচ হেরে এসেছেন, তাও ৪-০ গোলে। নিজেও প্রত্যাশার কাছাকাছিও খেলতে পারেননি। ক্রিস্টিয়ানো রোনালদোর মেজাজ খারাপই থাকার কথা। সেই মুহূর্তে কর্দোবার সঙ্গে লাল কার্ড নিয়ে প্রশ্ন করলে কেমন লাগে? পরশু অ্যাটলেটিকো মাদ্রিদের সঙ্গে ম্যাচের পর এক প্রতিবেদক সেটি নিয়েই প্রশ্ন করে বসলেন। সিআর সেভেন যে উত্তরটা দিলেন তাতে ওই সাংবাদিকের বিব্রতই হওয়ার কথা, ‘আজ কী হয়েছে সেটা নিয়ে জানতে চান নাকি তিন ম্যাচে আগের বিষয়টা নিয়ে? কী শুনতে চান আমার কাছ থেকে? আপনার যদি বুদ্ধি থাকে তাহলে আজকের ম্যাচ নিয়েই কথা বলবেন। কিন্তু দুঃখের সঙ্গে বলতে হচ্ছে সেটা আপনার নেই।’ বেচারা সাংবাদিক! গোলডটকম।	2
বিশ্রাম ২০০৭ বিশ্বকাপে ১১ ম্যাচ খেলে একবারও ব্যাট করতে হয়নি অস্ট্রেলিয়ার দুই পেসার গ্লেন ম্যাকগ্রা ও শন টেটকে। একবারও ব্যাট করেননি ১০ ম্যাচ খেলা নাথান ব্র্যাকেনও।	2
মাশরাফি চান দলীয় চেষ্টা ১২ ফেব্রুয়ারি উদ্বোধনী অনুষ্ঠান, এর দুই দিন পর উদ্বোধনী ম্যাচ। তার মানে বিশ্বকাপ শুরু হতে এখনো কয়েকটা দিন বাকি। তবে এক দিক দিয়ে বাংলাদেশ দলের বিশ্বকাপ শুরু হয়ে গেছে কালই। অধিনায়কের সংবাদ সম্মেলন, সংবাদমাধ্যমের সঙ্গে উন্মুক্ত আলোচনা, আকসুর ব্রিফিং, খেলোয়াড়দের ছবি তোলা, ব্যাটে স্বাক্ষর করা—এসব যেন বিশ্বকাপের ঘণ্টাই বাজিয়ে দিয়েছে সিডনিতে বাংলাদেশ দলের টিম হোটেলে। বিশ্বকাপের মতো বড় আসরে বাংলাদেশ দল নিয়ে আগ্রহ খুব একটা থাকার কথা নয়। মাশরাফি বিন মুর্তজার সংবাদ সম্মেলনের পর সংবাদমাধ্যমের সামনে আসেন মাহমুদউল্লাহ, মুশফিকুর রহিম, সাকিব আল হাসান আর তামিম ইকবাল। দলের মিডিয়া ম্যানেজার রাবীদ ইমামের দেওয়া তথ্য, ছয়-সাতজন সাংবাদিক কথা বলেছেন তাঁদের সঙ্গে। সিডনির সংবাদ সম্মেলনে নতুন কিছু বলেননি বাংলাদেশ অধিনায়ক মাশরাফি। দেশে বলে যাওয়া কথাটাই আবার শুনিয়েছেন বিদেশি সাংবাদিকদের—দলে তরুণ খেলোয়াড়ের সংখ্যা বেশি হলেও তাঁদের ওপর তাঁর আস্থা আছে। অভিজ্ঞ খেলোয়াড়দের সঙ্গে তাঁদের ভালো সমন্বয় হলে বাংলাদেশ দলের জন্য হয়তো সামনের দিনগুলোতে ভালো কিছুই অপেক্ষা করবে। বিশ্বকাপে অধিনায়ক চান সম্মিলিত প্রচেষ্টা। ‘কাজটা হয়তো খুব কঠিন হবে। তবে আমাদের তরুণ খেলোয়াড়েরা খুবই ভালো। আন্তর্জাতিক ক্রিকেট খুব বেশি না খেললেও তাদের কিছুটা হলেও অভিজ্ঞতা আছে। আশা করি তারা সেটাকে কাজে লাগাবে’—বলেছেন মাশরাফি। সঙ্গে অভিজ্ঞদেরও যে দায়িত্ব আছে, সেটা মনে করিয়ে দিয়ে অধিনায়কের আশাবাদ, ‘মুশফিক, তামিম, সাকিব, মাহমুদউল্লাহ, নাসিরের মতো অভিজ্ঞ খেলোয়াড়েরাও দলে আছে। তারা যদি এগিয়ে আসে এবং তরুণেরা তাদের সমর্থন করে, তাহলে আমাদের সামনে বড় সুযোগ থাকবে।’ ১৫ সদস্যের বাংলাদেশ দলে মাশরাফিসহ চারজনের জন্য এটি তৃতীয় বিশ্বকাপ, দুজনের দ্বিতীয় বিশ্বকাপ। বাকি ৯ জনই বিশ্বকাপের মঞ্চে এই প্রথম। গ্রুপ ‘এ’তে বাংলাদেশের ছয় প্রতিপক্ষ আফগানিস্তান, অস্ট্রেলিয়া, শ্রীলঙ্কা, স্কটল্যান্ড, ইংল্যান্ড ও নিউজিল্যান্ড। শেষ আট নিশ্চিত করতে হলে অন্তত চারটি ম্যাচ জিততে হবে। সন্দেহ নেই, যেকোনো দুটি বড় দল ছাড়াও বাংলাদেশের চোখ থাকবে আফগানিস্তান ও স্কটল্যান্ডের দিকে। তবে মাশরাফি আগেই বলে নিচ্ছেন, অস্ট্রেলিয়া-নিউজিল্যান্ডের কন্ডিশনে তাদের জন্য কাজটা মোটেও সহজ হবে না। কাজেই আগে থেকে কাউকে টার্গেটও করছেন না, ‘সত্যি বলতে কি, সবাই আশায় আছে আমরা দ্বিতীয় রাউন্ডে যাব। তবে কাজটা কঠিন হবে। আফগানিস্তান, স্কটল্যান্ড ছাড়াও অন্তত দুটি বড় দলকে আমাদের হারাতে হবে। আমরা আগে থেকে কাউকে টার্গেট করছি না, কারণ সেটা আমাদের ওপর চাপ সৃষ্টি করবে। আমরা ম্যাচ ধরে ধরে খেলতে চাই।’ গত ১ ডিসেম্বর শেষ হওয়া জিম্বাবুয়ে সিরিজের পর এই দুই মাসে একটিও আন্তর্জাতিক ম্যাচ খেলেনি বাংলাদেশ দল। পাকিস্তানের বিপক্ষে আজকের এবং ১২ ফেব্রুয়ারি আয়ারল্যান্ডের বিপক্ষে প্রস্তুতি ম্যাচ দুটিই তাই ভরসা। অবশ্য সিডনি যাওয়ার আগে ব্রিসবেনে তারা দুটি প্রস্তুতি ম্যাচ খেলেছে ক্রিকেট অস্ট্রেলিয়া একাদশের বিপক্ষে। এই দুই ম্যাচেই হারলেও মাশরাফির আশা, ব্রিসবেনে দুই সপ্তাহের অনুশীলন বিশ্বকাপে কাজে লাগবে। তিনি তাকিয়ে আছেন পাকিস্তান, আয়ারল্যান্ডের বিপক্ষে ম্যাচ দুটির দিকেও, ‘গত দুই সপ্তাহে আমরা ব্রিসবেনে দুটি ম্যাচ খেলেছি, সিডনিতে খেলব আরও দুটি প্রস্তুতি ম্যাচ। আশা করছি, কন্ডিশনের সঙ্গে মানিয়ে নিয়ে বিশ্বকাপে আমরা আমাদের সেরা খেলাটাই উপহার দেব।’ এই দুই ম্যাচে বাংলাদেশ দলের অন্যতম লক্ষ্য ব্রিসবেনের ম্যাচগুলোর ভুল শোধরানো। সেই ‘ভুল’গুলোর তালিকায় রাখা হচ্ছে প্রথম ম্যাচে ৫২ রান করার পর মুমিনুল হককে ব্যাটিং থেকে তুলে নেওয়ার সিদ্ধান্তও। সিদ্ধান্তটা নিয়ে অসন্তুষ্ট মনে হলো অধিনায়ক মাশরাফিকে, ‘কোচই ওই সিদ্ধান্ত নিয়েছিলেন। সবাই-ই তো ব্যাট করতে চায়, সে জন্য সিদ্ধান্ত নেওয়া হয়েছিল কেউ ফিফটি করলে সে অবসর নেবে। কিন্তু দুর্ভাগ্যজনকভাবে আমরা ৪৫ ওভারে অলআউট হয়ে গেলাম। এটা ভালো হয়নি। যাই হোক বিশ্বকাপ শুরু হচ্ছে এবং আমরা এটাকে সিরিয়াসলিই নিচ্ছি। চেষ্টা করব চাপ না নিয়ে আর দশটা ম্যাচের মতোই এই ম্যাচগুলো খেলতে।’ সিডনির প্রস্তুতি ম্যাচ দুটি থেকে বিশ্বকাপের মূল একাদশ ঠিক করে নিতে চায় বাংলাদেশ টিম ম্যানেজমেন্ট। প্রতিপক্ষ পাকিস্তান আর আয়ারল্যান্ড ছাড়াও এই দুই ম্যাচে প্রতিদ্বন্দ্বিতা থাকবে তাই খেলোয়াড়দের নিজেদের মধ্যেও। 	2
সিডনিতে আজ বাংলাদেশ–পাকিস্তান শহীদ আফ্রিদি মোটামুটি একটা হুমকিই দিয়ে রাখলেন। প্রস্তুতি ম্যাচ বলে বাংলাদেশ দলকে আজ ছেড়ে কথা বলবে না পাকিস্তান। সিডনিতে কাল সংবাদমাধ্যমের সঙ্গে উন্মুক্ত প্রশ্নোত্তরপর্বে এই হুমকি দিয়েছেন শেষ বিশ্বকাপ খেলতে যাওয়া আফ্রিদি। ব্রিসবেনে ‘আনঅফিশিয়াল’ দুটি প্রস্তুতি ম্যাচেই ক্রিকেট অস্ট্রেলিয়া একাদশের কাছে হেরেছে বাংলাদেশ দল। তবে এই হার নিয়ে দলের কোনো আফসোস বা অতৃপ্তি নেই। বাংলাদেশ দলের বরং উপলব্ধি, কন্ডিশনের সঙ্গে মানিয়ে নেওয়ার কাজটা ব্রিসবেনে ভালোই হয়েছে। সে সঙ্গে খেলোয়াড়দের দেখার কাজটাও। সিডনির ব্ল্যাকটাউন অলিম্পিক পার্ক ওভালে আজ পাকিস্তানের বিপক্ষে ও ১২ ফেব্রুয়ারি আয়ারল্যান্ডের বিপক্ষে দুটি ‘অফিশিয়াল’ প্রস্তুতি ম্যাচে সে অভিজ্ঞতা থেকেই গড়া হবে দল। আর সিডনির এই দুই ম্যাচ থেকে বাংলাদেশ টিম ম্যানেজমেন্ট খুঁজে নিতে চায় বিশ্বকাপের মূল একাদশ। অস্ট্রেলিয়ায় বাংলাদেশ দল এর আগেও গেছে। তবে সিডনি ক্রিকেট গ্রাউন্ডে খেলোয়াড়েরা কাল বিকেলেই প্রথম পা রেখেছেন। গায়ে মেখেছেন সেখানে অনুশীলনের রোমাঞ্চ। দলের সঙ্গে এদিনই পূর্ণ অনুশীলন করেছেন হাঁটুর চোট কাটিয়ে ফেরা তামিম ইকবাল। নেটে ব্যাট করেছেন দীর্ঘক্ষণ। দল সূত্রের খবর, আজকের ম্যাচে বাঁহাতি এই ওপেনারের খেলার যথেষ্টই সম্ভাবনা আছে। দিবারাত্রির ম্যাচটি শুরু হবে বাংলাদেশ সময় সকাল সাড়ে নয়টায়। প্রস্তুতি ম্যাচ হলেও প্রতি দলে খেলবেন ১১ জন করেই।	2
‘চ্যাম্পিয়ন হলেই খুশি হতাম’ শ্রীলঙ্কার কোচ নিকোলা কাভাজোভিচের চোখে, দক্ষিণ এশিয়ার সেরা ডিফেন্সিভ মিডফিল্ডার তিনি। কাল জাতীয় দলের কোচ লোডভিক ডি ক্রুইফ দিলেন আরও বড় স্বীকৃতি, এশিয়ারই সেরা ডিফেন্সিভ মিডফিল্ডার। বঙ্গবন্ধু কাপের টুর্নামেন্ট-সেরার পুরস্কার পেয়েও তবু উচ্ছ্বাসহীন জামাল ভূঁইয়া  টুর্নামেন্ট-সেরার পুরস্কার জিতলেন। তবু মুখে হাসি নেই... জামাল ভূঁইয়া: আমার মনটা খুব খারাপ। অবশ্যই আমার জীবনের সেরা আনন্দের উপলক্ষ হতে পারত আজ। কিন্তু আমরা হেরে গেলাম। দলকে চ্যাম্পিয়ন করাই ছিল আমার আসল লক্ষ্য। সেটা পারিনি বলে খুব খারাপ লাগছে। চ্যাম্পিয়ন হলেই খুশি হতাম।  দুই বছর আগে আপনাকে ডেনমার্ক থেকে এনেছিলেন কোচ। যোগ্যতা প্রমাণ করে খেলছেন ঘরোয়া ফুটবলের চ্যাম্পিয়ন শেখ জামাল ধানমন্ডি ক্লাবে। জাতীয় দলেও ধারাবাহিক। রহস্যটা কী? জামাল: বাংলাদেশে আমি যখন শুরু করি খেলা, তখনকার চেয়ে অনেক উন্নতি করেছি আমরা। কোচই আমার আবিষ্কারক। আমাকে যে পজিশনে খেলান কোচ এবং যেভাবে খেলানোর চেষ্টা করেন, এটা আমাদের দলের জন্য খুবই গুরুত্বপূর্ণ। আমি এখন আরও বেশি পেশাদার এবং পরিণত হয়ে উঠেছি।  কোচ তো আপনার অনেক প্রশংসা করেছেন। জামাল: আমি জানি সেটা। এটাও স্বীকার করব, আমার এই অর্জনের সবই কোচের অবদান। নিজের প্রশংসা নিজে করছি না। কোচ আমাকে বলেছেন, তোমাকে নিয়ে এই বাংলাদেশ দল গর্ব করতে পারে। এটাই আমার জন্য অনেক বড় অর্জন।  এবার ম্যাচের প্রসঙ্গে বলুন। খেলার শুরুতেই জাহিদকে হারিয়েছেন আপনারা। হারের পেছনে এটাও কি একটা কারণ? জামাল: জাহিদ উঠে গেলেও কমল ভালোই খেলছিলেন। কিন্তু জাহিদ তো জাহিদই। ও আমাদের দলের অন্যতম বড় ভরসা। ওকে হারানো আমাদের জন্য বড় ক্ষতি।  ম্যাচের রেফারি নিয়ে কিছু বলবেন। মাঠে আপনাকে বেশ রাগান্বিত মনে হচ্ছিল? জামাল: এটা নিয়ে আমি কিছু বলতে চাই না। কোচ এরই মধ্যে অনেক কিছু বলেছেন রেফারিকে। আসলে উনি মনে হয় ইচ্ছা করে আমাদের বিপক্ষেই বাঁশি বাজাচ্ছিলেন। আমি অনেক রেগে গিয়েছিলাম, কারণ অহেতুক বেশ কয়েকটা বাজে সিদ্ধান্ত দেন আমাদের বিপক্ষে। আমি এটা বলায় আমাকে হলুদ কার্ড দেখালেন। কিন্তু কেন দেখালেন জানি না।  ম্যাচ ২-২ হওয়ার পরও কেন জয়সূচক গোলটি পেতে মরিয়া দেখাচ্ছিল না আপনাদের? জামাল: আমরা এমনিতেই অনেক ক্লান্ত। তবু আমাদের সেরাটা দেওয়ার চেষ্টা করেছি। দ্বিতীয়ার্ধে ওরা মাত্র একটাই সুযোগ পেয়েছে। এবং ওটাই কাজে লাগিয়েছে।  শেষ কয়েক মিনিটে তো বাংলাদেশ রক্ষণাত্মক ফুটবল খেলছিল। এমন নেতিবাচক মানসিকতার কারণ কী? জামাল: আবারও আগের কথাই বলব, আমরা সবাই ক্লান্ত হয়ে পড়েছিলাম। সবাই চাইছিলাম যেন অতিরিক্ত সময়ে যায় ম্যাচটি। কিন্তু আমাদের দুর্ভাগ্য যে পারলাম না।	2
টেস্টে চোখ আইরিশদের ৩১ মে, ১৯৯৯। নর্দাম্পটনে বাংলাদেশের ‘পাকিস্তান-বধ’। টাইগারদের সেবারের বিশ্বকাপ অভিযান শেষ ওখানেই। তবে পরের বছর বাংলাদেশের টেস্ট স্ট্যাটাস প্রাপ্তিতে ওই জয়ের ভূমিকা ছিল অনেক। বাংলাদেশের দেখানো পথেই এবার এগোতে চায় আয়ারল্যান্ড। ক্রিকেটের বড় মাছ শিকার অবশ্য আয়ারল্যান্ডের কাছে নতুন কিছু নয়। ২০০৭ সালে পাকিস্তানকে তো বিশ্বকাপ থেকেই বিদায় করে দিয়েছিল তারা। আর গত বিশ্বকাপে কেভিন ও’ব্রায়েনের দ্রুততম সেঞ্চুরিতে করেছিল ইংল্যান্ড-বধ। এবারের বিশ্বকাপেও আইরিশদের আশা বড় কোনো অঘটনের, যাতে টেস্ট স্ট্যাটাসের দাবিটা জোরালো হয় আরও। অধিনায়ক পোর্টারফিল্ড আশাবাদী দলকে নিয়ে, ‘বিশ্বকাপে আমাদের দারুণ কিছু পারফরম্যান্স আছে। অস্ট্রেলিয়া-নিউজিল্যান্ডে আরও বেশি সাফল্য না চাওয়ার তো কোনো কারণ নেই।’ সাবেক ইংল্যান্ড অধিনায়ক পল কলিংউডও বলছেন, আয়ারল্যান্ড প্রতিপক্ষ দলগুলোর জন্য হুমকির কারণ হতে পারে, ‘তারা সব সময়ই একটা সুগঠিত দল। অনেক খেলোয়াড়ের কাউন্টি খেলারও অভিজ্ঞতা রয়েছে। সুতরাং, আপনি ধরে নিতেই পারেন তারা বাকি দলগুলোর জন্য অসুবিধা তৈরি করবে।’	2
রনি-মজিদ আরেকবার বরিশালের বিপক্ষে একমাত্র ইনিংসে ১৯৭। ঢাকা মহানগরের বিপক্ষে একমাত্র ইনিংসে ৩১৪। এবার চট্টগ্রামের বিপক্ষে প্রথম ইনিংসে অবিচ্ছিন্ন ১১২ রান। টানা তৃতীয় ইনিংসে শতরানের জুটি গড়লেন ঢাকা বিভাগের দুই ওপেনার আবদুল মজিদ ও রনি তালুকদার। প্রথম দুই ম্যাচই ইনিংস ব্যবধানে জেতা ঢাকা এর আগে কাল চট্টগ্রামকে অলআউট করে ১৫৫ রানে। বিকেএসপির ৩ নম্বর মাঠে ১০ উইকেট পড়লেও ২ নম্বর মাঠে রাজশাহী-সিলেট ম্যাচে কাল উইকেট পড়েছে মাত্র ২টি। ওপেনার মাইশুকুরের ক্যারিয়ার-সর্বোচ্চ ১৫৮ ও জুনায়েদ সিদ্দিকের অপরাজিত ১০২ রানে প্রথম দিন শেষে রাজশাহী ৩১৬ রান করেছে ২ উইকেটে। দ্বিতীয় উইকেটে ১৯৭ রান যোগ করেন মাইশুকুর-জুনায়েদ। রাজশাহীর ২টি উইকেটই নিয়েছেন শততম প্রথম শ্রেণির ম্যাচ খেলতে নামা বাঁহাতি স্পিনার এনামুল হক জুনিয়র। ফতুল্লায় সেঞ্চুরি পেয়েছে ঢাকা মহানগরের সাদমান ইসলাম। অনূর্ধ্ব-১৯ দলের হয়ে শ্রীলঙ্কায় যুব টেস্টে টানা দুটি ফিফটি করা সাদমান দিন শেষে অপরাজিত ১১৮ রানে। প্রথম শ্রেণির ক্রিকেটে এই বাঁহাতির প্রথম সেঞ্চুরিতে বরিশালের বিপক্ষে দিন শেষে মহানগরের রান ৪ উইকেটে ২৩৮। মিরপুরে খুলনার বিপক্ষে রংপুর করেছে ৬ উইকেটে ২৬১ রান। সর্বোচ্চ ৬৩ রান ওপেনার তারিক আহমেদের। সংক্ষিপ্ত স্কোর খুলনা-রংপুর, মিরপুর রংপুর ১ম ইনিংস: ৯০ ওভারে ২৬১/৬ (তারিক ৬৩, মাহমুদুল ৪৬, নাঈম ৪৪, আরিফুল ৪২*, ধীমান ৩১; রবি ২/২৪, মোস্তাফিজুর ১/২২, মুরাদ ১/৫৬, রাজ্জাক ১/৬৯, ডলার ১/৭০)। ঢাকা মহানগর-বরিশাল, ফতুল্লা ঢাকা মহানগর ১ম ইনিংস: ৯১ ওভারে ২৩৮/৪ (সাদমান ১১৮*, মার্শাল ৫৬, শামসুর ৪৭; নাসুম ২/৪১, আল আমিন ১/১৮, কামরুল ১/৫৬)। রাজশাহী-সিলেট, বিকেএসপি-২ রাজশাহী ১ম ইনিংস: ৯২ ওভারে ৩১৬/২ (মাইশুকুর ১৫৮, জুনায়েদ ১০২*, হাবিবুর ৩২; এনামুল জু. ২/৭৪)। ঢাকা বিভাগ-চট্টগ্রাম, বিকেএসপি-৩ চট্টগ্রাম ১ম ইনিংস: ৬৯ ওভারে ১৫৫ (নাজিমউদ্দিন ৩০, নাঈম জু. ২৯, ইরফান ২৭; মোশাররফ ৫/৩৭, শুভাগত ২/২৭, তাইবুর ১/৪, সাব্বির ১/৩৩, জুবায়ের ১/৪৬)। ঢাকা বিভাগ ১ম ইনিংস: ৩২ ওভারে ১১২/০ (রনি ৬২*, মজিদ ৪৯*)।	2
বিজেএমসির বার্ষিক ক্রীড়া বিজেএমসির বার্ষিক ক্রীড়া প্রতিযোগিতায় দলগত চ্যাম্পিয়ন ঢাকা অঞ্চল। দুই দিনব্যাপী প্রতিযোগিতায় চ্যাম্পিয়ন ঢাকা ছাড়াও চট্টগ্রাম ও খুলনা অঞ্চলের ৩৫০ জন প্রতিযোগী ৫০টি ইভেন্টে অংশগ্রহণ করেন। ৫ ফেব্রুয়ারি ডেমরার করিম জুট মিলস মাঠে প্রতিযোগিতার উদ্বোধন করেন স্থানীয় সাংসদ মোহাম্মদ হাবিবুর রহমান মোল্লা। পরশু প্রতিযোগিতার সমাপনী অনুষ্ঠানে প্রধান পৃষ্ঠপোষক বিজেএমসির চেয়ারম্যান মেজর জেনারেল (অব.) হুমায়ুন খালেদ ছাড়াও বিজেএমসির পরিচালকমণ্ডলী, সচিব, প্রকল্পপ্রধানরা উপস্থিত ছিলেন। বিজ্ঞপ্তি।	2
অস্ট্রেলিয়ার সামনে সেই ভারত খুব বেশি দর্শক ছিল না অ্যাডিলেড ওভালে, বড়জোর ১৪ হাজার। এর মধ্যে ভারতের তেরঙা পতাকাই উড়ল বেশি। তবে ভারতের সমর্থকদের ঘরে ফিরতে হলো হতাশা নিয়েই। বিশ্বকাপের প্রথম প্রস্তুতি ম্যাচে ভারতকে ১০৬ রানে হারিয়েছে অস্ট্রেলিয়া। ভারতকে উড়িয়ে দেওয়া এই জয়ে অস্ট্রেলিয়া জানিয়েও দিল কেন তারা বিশ্বকাপের সবচেয়ে বড় দাবিদারদের একজন। দুই মাসেরও বেশি সময় ধরে অস্ট্রেলিয়ায় আছে ভারত। অথচ এখন পর্যন্ত জয়টা অধরাই থেকে গেল। কালও ম্যাচের প্রথমভাগেই প্রায় নিশ্চিত হয়ে গেল, অনানুষ্ঠানিক ম্যাচেও জয় পাওয়া হচ্ছে না। ওয়ার্নার-ম্যাক্সওয়েলের ঝড়ে অস্ট্রেলিয়া যে চড়ে বসেছিল ৩৭১ রানের পাহাড়ে! ভারতীয় বোলারদের বেধড়ক পিটিয়ে ভিত্তিটা গড়ে দিয়েছিলেন ডেভিড ওয়ার্নার, ১৪ চারে ৮৩ বল থেকে করেছেন ১০৪। পরে গ্লেন ম্যাক্সওয়েল অবসর নেওয়ার আগে ৫৭ বলে করেছেন ১২২! প্রথম ৫০ করতে ম্যাক্সওয়েল ৩৪ বল খেলেছেন, সেঞ্চুরি করেছেন ৫৩ বলে। তাঁর ইনিংসে ছিল ১১টি চার ও ৮টি ছক্কা। ব্যাট করতে নেমে ভারত উইকেট হারিয়েছে নিয়মিত বিরতিতেই। শেষ পর্যন্ত অজিঙ্কা রাহানে (৬৬), শিখর ধাওয়ান (৫৯) ও আম্বাতি রায়ডুর (৫৩) কল্যাণে করতে পেরেছে ২৬৫, প্যাট কামিন্স নিয়েছেন ৩ উইকেট। মিচেল স্টার্ক, মিচেল জনসন ও জশ হ্যাজলউড নিয়েছেন ২টি করে উইকেট। ক্রিকইনফো।	2
আল আমিনের কাছেও চাওয়া আছে তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা এই কলামে সবার কথা লিখতে গিয়ে বারবার খুলনা দলের কথা চলে আসছে। বিশ্বকাপ দলের অনেকেই যে খুলনার! একসঙ্গে খেলেছি জাতীয় লিগে, খুলনাকে বেশ অনেক দিন থেকেই নেতৃত্ব দিচ্ছি। ওদের কাছ থেকে দেখেছি। আল আমিনকেও যেমন প্রথম দেখেছি খুলনা দলেই, বছর তিনেক আগে। সত্যি বলতে, প্রথম দেখায় খুব একটা মনে ধরেনি ওকে। অনুশীলনে বোলিং দেখে মনে হচ্ছিল, এই ছেলে কি পারবে! কিন্তু ম্যাচে আমাকে চমকে দিল। খুব বেশি উইকেট পায়নি, কিন্তু দারুণ বোলিং করেছিল। পরে আমি জাতীয় দলের খেলায় চলে এলাম। শুনলাম আল আমিন ৪-৫ উইকেট করে নিচ্ছে প্রায়ই। তার পর তো আরও এগিয়ে গেল। গত বছর কী বোলিংটাই না করল সব ধরনের ক্রিকেটে! কখনো কখনো নিজের ভুল প্রমাণিত হওয়া অনেক স্বস্তির, আনন্দের। আল আমিনকে নিয়ে আমার ধারণা ভুল প্রমাণ হওয়ায় যেমন আমি দারুণ খুশি। খুশি ওকে বিশ্বকাপ দলে দেখেও। আল আমিন, না শফিউল—বিশ্বকাপ দল বাছাইয়ে নির্বাচকদের টেবিলে এটি নিয়ে নিশ্চয়ই অনেক আলোচনা হয়েছে। শফিউল শুধু আামার অনেক প্রিয় ছোট ভাই নয়, প্রিয় বোলারও। ওরও অনেক শক্তির জায়গা আছে, দলকে সেবা দিয়েছে দারুণ। কিন্তু গত বছর আল আমিনের যা পারফরম্যান্স, ওকে উপেক্ষা করা আসলে কঠিনই ছিল। বিশ্বকাপই তো সবকিছুর শেষ নয়। শফিউল দারুণভাবেই ফিরবে। তবে আল আমিনের জন্য বিশ্বকাপ দলে থাকা খুব দরকার ছিল! গত বছর আল আমিনের জন্য যেমন সাফল্যময় ছিল, উড়ে এসে জুড়ে বসেছিল একটি শঙ্কাও। সোহাগ গাজীর মতো আল আমিন নিষিদ্ধ হয়নি অ্যাকশনের কারণে। তবে অ্যাকশন নিয়ে প্রশ্ন ওঠার অনুভূতিও সুখকর কিছু নয়। নিজের অভিজ্ঞতা থেকেই জানি। অ্যাকশন নিয়ে প্রশ্ন ওঠা মানে বোলার সত্তা নিয়েই প্রশ্ন। বড্ড কঠিন সময়। আত্মবিশ্বাসে চোট লাগে, মাঠের ভেতরে-বাইরে কিছুই ভালো লাগে না। এই সময় আপন লোকেরাও অনেক দূরে সরে যায়, দূরের মানুষ আরও দূরে। অ্যাকশন প্রশ্নবিদ্ধ হওয়ার পর যে কটি ম্যাচ আল আমিন খেলেছে, ভালো করতে পারেনি। করতে পারার কথাও নয়। যে যা-ই বলুক, ওই মানসিক অবস্থায় ভালো করা যায় না। আমি সেই সময় যতটা পারা যায় কথা বলেছি ওর সঙ্গে। ফোন করেছি। সাহস দিয়েছি, বারবার বলেছি ঘাবড়ানোর কিছু নেই। তখন কেবল প্রশ্নবিদ্ধই হয়েছে অ্যাকশন, প্রমাণিত তো হয়নি! অ্যাকশনের পরীক্ষা দেওয়ার জন্যও মনোবল শক্ত থাকা জরুরি। আল আমিনকে কৃতিত্ব দিতে হবে, কঠিন সময়টা ভালোভাবেই উতরে এসেছে। এ জন্যই ওর বিশ্বকাপ দলে থাকা দরকার ছিল। ওর আত্মবিশ্বাসের জন্য খুব ভালো হয়েছে। আর অ্যাকশন প্রশ্নবিদ্ধ হওয়ার আগে যতটা দুর্দান্ত বোলিং করছিল, সেটার একরকম পুরস্কারও দেওয়া হলো এতে। আল আমিন বুঝতে পারবে দল ওকে কতটা গুরুত্ব দিচ্ছে। ওরও দলের প্রতি নিবেদন বাড়বে আরও। শুরু থেকেই দেখে আসছি, আল আমিন বেশ পরিশ্রমী। উচ্চতা ভালো। উইকেট টু উইকেট বোলিং করে, ইনসুইঙ্গার তো দারুণ। ওর আরেকটা দুর্দান্ত ডেলিভারি আছে, যেটি নিজেও ভালো করে বুঝতে পারে না। একই অ্যাকশনে একই লেংথের একটা বল, কখনো স্কিড করে, কখনো একটু ধীরে আসে। অদ্ভুত! বেশ কটি উইকেট পেয়েছে এই বলে। আমি ওকে জিজ্ঞেসও করেছি, কীভাবে করিস এটা। বলে, ‘ভাই আমি নিজেও জানি না, কীভাবে যেন হয়ে যায়!’ আল আমিনের জন্যও কিন্তু এক দিক থেকে এটি শিক্ষাসফর। দলে এসেই ভালো করছে বলে অনেকেই ভুলে যায় ওর ক্যারিয়ার এখনো শুরুর দিকে। তবে আমাদের মতো দলে এটাই বাস্তবতা। তাই দায়িত্বও নিতে হচ্ছে, জমছে প্রত্যাশাও। এই ধরনের উইকেট-কন্ডিশনে বোলিংয়ের সুযোগ সব সময় আসে না। আল আমিনের কাছেও তাই চাওয়া আছে। তবে দলের আর সব তরুণের মতো ওকেও আমি বলব, প্রত্যাশা-চাপ মাথায় না রেখে উপভোগ করুক বিশ্বকাপ।	2
চেনামুখ ১৯৭৫ থেকে ১৯৯৬—বিশ্বকাপ ক্রিকেটের প্রথম ছয় আসরের প্রতিটিতেই ছিলেন জাভেদ মিয়াঁদাদ। ১৯৯২ থেকে ২০১১ পর্যন্ত টানা ছয়টি বিশ্বকাপ খেলে বড়ে মিয়াঁর কীর্তি স্পর্শ করেন শচীন টেন্ডুলকার। রান, সেঞ্চুরি, ফিফটি সব ক্ষেত্রেই এগিয়ে থাকলেও টেন্ডুলকার একটি ক্ষেত্রে ছুঁতে পারেননি পারেননি মিয়াঁদাদকে। বিশ্বকাপে নির্দিষ্ট কোনো দলের বিপক্ষে সবচেয়ে বেশি ম্যাচ খেলেছেন পাকিস্তানের ব্যাটসম্যানই। ১৯৭৯ থেকে ১৯৯৬ পর্যন্ত ইংল্যান্ডের বিপক্ষে আট ম্যাচ খেলেছেন মিয়াঁদাদ। শ্রীলঙ্কার বিপক্ষে ৭ ম্যাচ খেলে এরপরই টেন্ডুলকার। এ ছাড়া পাকিস্তানের ইমরান খান (ইংল্যান্ড ও শ্রীলঙ্কা), মিয়াঁদাদ (শ্রীলঙ্কা) ও ওয়াসিম আকরাম (ইংল্যান্ড), শ্রীলঙ্কার সনাৎ জয়াসুরিয়া (অস্ট্রেলিয়া ও ভারত), মুরালিধরন (ভারত) ও অর্জুনা রানাতুঙ্গা (ইংল্যান্ড), অস্ট্রেলিয়ার রিকি পন্টিং (শ্রীলঙ্কা) এবং টেন্ডুলকার (অস্ট্রেলিয়া) একটি দলের বিপক্ষে ছয়টি ম্যাচ খেলেছেন।	2
ক্রিকেট দলের জন্য শুভকামনা ক্রিকেট বিশ্বকাপের বাকি আছে আর তিন দিন। এখন সব জায়গায় বিশ্বকাপ বিশ্বকাপ গন্ধ থাকার কথা। চায়ের কাপে প্রিয় দলের হার-জিত নিয়ে ঝড় ওঠার কথা। কিন্তু সে অবকাশ আমাদের নেই। বিশ্বকাপের জায়গায় অবরোধ, পেট্রলবোমা আর বন্দুকযুদ্ধ। এর মধ্যেই আমাদের ক্রিকেটের সূর্যসন্তানেরা অস্ট্রেলিয়া অবস্থান করছে। যখন দেশে হানাহানি, বোমাবাজিতে, বন্দুকযুদ্ধে পর্যুদস্ত, তখন এই ক্রিকেটই আমাদের দেয় অনাবিল আনন্দ। ক্রিকেটে বাংলাদেশ এক বিন্দুতে মিলিত হয়। সেখানে আওয়ামী লীগ-বিএনপি ভেদাভেদ নেই। আমাদের এবারের দলটি অভিজ্ঞ ও তারুণ্যের সমন্বয়ে গঠিত। দলটির ভালো করার সম্ভাবনা অত্যন্ত প্রবল। যখন রাজনীতিবিদদের তিক্ত কথা শুনতে শুনতে আমরা হতাশ, তখন মাশরাফি, মুশফিক, মুমিনুলদের দেশপ্রেমের দৃপ্ত ঘোষণায় আমরা আশার আলো দেখতে পাই। যদিও প্র্যাকটিস ম্যাচে বাংলাদেশ হেরেছে, আমরা আশাবাদী যে মূল পর্বে বাংলাদেশ তার সামর্থ্য অনুযায়ী খেলবে। অন্তত দ্বিতীয় রাউন্ডে উঠবে। এই ক্রিকেটই হয়তো বিভক্ত বাঙালিকে এক করবে। স্বপ্ন দেখি, আমাদের দল হয়তোবা ফাইনালেই উঠে যাবে, সেখানে ফাইনাল ম্যাচ দেখতে গিয়েই সাক্ষাৎ হবে দুই নেত্রীর। দুয়ার খুলবে সংলাপের। জানি, এটা অতি কষ্টকল্পনা। কিন্তু পাঠক, বাস্তব কখনো কখনো কল্পনাকেও হার মানাতে পারে। এই অন্ধকার সময়ে আশা ছাড়া আর কোনো ভেলা নেই। চলুন, আমরা আশার ভেলা ভাসাই। সে ভেলায় সওয়ার হোক তামিম, সাকিব, মাশরাফিরা, যে ভেলার বইঠা চালাবে ক্রিকেট। তাঁরা আমাদের নিরাশ করবেন না। শুভকামনা রইল ক্রিকেটারদের প্রতি। দীর্ঘ অন্ধকার পথের শেষ প্রান্তে আলোর ঝলক দেখাক ক্রিকেট, সে প্রত্যাশায় রইলাম। লেখক: শিক্ষার্থী, রাজশাহী।	2
বাফটা সন্ধ্যার যত কথা গোল্ডেন গ্লোব পুরস্কারে সেরা ছবির পদক জেতার ধারাবাহিকতা ধরে রাখল বয়হুড। সেই সঙ্গে অস্কার দৌড়ে এগিয়ে থাকার জানান দিল রিচার্ড লিঙ্কলেটার পরিচালিত এ ছবি। বাফটায় বয়হুড সেরা ছবি ও সেরা পরিচালকসহ তিনটি বিভাগে জিতে নিল পুরস্কার। তবে গুরুত্বপূর্ণ বিভাগে বয়হুড-এর জয় হলেও সংখ্যার দিক থেকে বিজয়ী হিসেবে এগিয়ে দ্য গ্র্যান্ড বুদাপেস্ট হোটেল। এ ছবি জিতেছে পাঁচটি বাফটা। তা ছাড়া সেরার দৌড়ে আরও আছে দ্য থিওরি অব এভরিথিং ও হুইপ্ল্যাশ। গত ১০ বছরের মতো এবারও ব্রিটিশ একাডেমি ফিল্ম অ্যাওয়ার্ডস আয়োজন সঞ্চালনা করেন অভিনেতা স্টিফেন ফ্রাই। কিন্তু এবারই শেষ। কারণ কিছুদিন আগেই স্টিফেন জানিয়েছেন, এবারের বাফটা অনুষ্ঠানেই শেষবারের মতো সঞ্চালক হিসেবে দেখা যাবে তাঁকে। তাই কৌতুকের পাশাপাশি বিদায়ী একটা আমেজও পুরো আয়োজনকে ঘিরে ছিল। এবারের বাফটায় আলোচিত অতিথিদের মধ্যে ছিলেন স্টিফেন হকিং এবং ফুটবল তারকা ডেভিড বেকহাম। শুরুতেই গুঞ্জন ছিল বাফটায় স্টিফেন হকিংয়ের উপস্থিতি নিয়ে। কিন্তু মেয়ে লুসি হকিংকে নিয়ে যখন লালগালিচায় নামলেন স্টিফেন, তখন সংশয় কেটে গেল সবার। অন্যদিকে ডেভিড বেকহাম ছিলেন বাফটার এ আসরের সবচেয়ে আলোচিত অতিথি। হলিউড ও ব্রিটিশ অভিনেতারাও সেই সন্ধ্যায় যেন বেকহামের স্টাইলের সামনে ম্লান হয়ে পড়েছিলেন। পুরস্কার দেওয়ার আনুষ্ঠানিকতা শুরু হয় ‘আউটস্ট্যান্ডিং ব্রিটিশ ফিল্ম’ দিয়ে, যা জেতে দ্য থিওরি অব এভরিথিং। এরপর একে একে বাফটা জেতেন সেরা পার্শ্ব অভিনেতা বিভাগে জে কে সিমনস হুইপ্ল্যাশ-এর জন্য, সেরা পার্শ্ব অভিনেত্রী বিভাগে প্যাট্রিসিয়া আরকেত্তে বয়হুড-এর জন্য, সেরা অভিনেত্রী হিসেবে স্টিল অ্যালিস ছবির শিল্পী জুলিয়ান মুর এবং স্টিফেন হকিংয়ের চরিত্রে দ্য থিওরি অব এভরিথিং ছবিতে অভিনয় করে সেরা অভিনেতা হন এডি রেডম্যায়নি। গত বছরের সেরা অ্যানিমেটেড ছবির বাফটা জেতে দ্য লেগো মুভি। পোল্যান্ডের আইডা জেতে সেরা বিদেশি ভাষার ছবির পুরস্কার। সেরা প্রামাণ্যচিত্র হয় সিটিজেন ফোর ছবিটি আর সেরা চিত্রগ্রহণের জন্য একটিমাত্র বাফটা জেতে ইনারিতু পরিচালিত বার্ডম্যান। তবে এবারের আসরের সবচেয়ে অবাক করা বিষয় হলো বেনেডিক্ট কাম্বারব্যাচ অভিনীত দ্য ইমিটেশন গেম ছবিটি নয়টি বিভাগে মনোনয়ন পেলেও তাঁরা ঘরে নিতে পারেনি একটি বাফটাও। বাফটা সন্ধ্যার সবচেয়ে আলোচিত অংশ ছিল গান্ধীখ্যাত প্রয়াত চলচ্চিত্র নির্মাতা রিচার্ড অ্যাটনবার্গের প্রতি শ্রদ্ধা নিবেদনের পর্ব। প্রিন্স উইলিয়াম থেকে শুরু করে অভিনেতা রবার্ট ডাউনি জুনিয়র পর্যন্ত সবাই এ নির্মাতাকে স্মরণ করেন। টেলিগ্রাফ, বিবিসি।	2
নাফিস জিতল সম্মাননা বাংলাদেশের ছেলে নাফিস বিন জাফর জিতল ‘সায়েন্টিফিক অ্যান্ড টেকনিক্যাল অ্যাওয়ার্ড ২০১৫’। একাডেমি অব মোশন পিকচার আর্টস অ্যান্ড সায়েন্সেস এই সম্মাননা দেয়। প্রতিবছর হলিউডে বিজ্ঞান ও প্রযুক্তিগত বিভিন্ন উদ্ভাবনের জন্য এ পুরস্কার দেওয়া হয়। একাডেমি অব মোশন পিকচার কর্তৃপক্ষ প্রতিবছর অস্কার আয়োজনের আগেই এ পুরস্কার তুলে দেয় হলিউডের সেরা প্রযুক্তিবিদ ও বিজ্ঞানীদের হাতে। এ বছরের পুরস্কার প্রদানের আয়োজন করা হয়েছিল ৭ ফেব্রুয়ারি যুক্তরাষ্ট্রের ক্যালিফোর্নিয়ার বেভারলি ওয়েলশায়ার হোটেলে। অনুষ্ঠানটি সঞ্চালনা করেন দ্য উল্ফ অব ওয়ালস্ট্রিট খ্যাত অভিনেত্রী মারগোট রবি এবং এ বছর অস্কার মনোনয়ন পাওয়া হুইপ্ল্যাশ ছবির অভিনেতা মাইলস টেলার। একাডেমি কর্তৃপক্ষ এ বছর ‘সায়েন্টিফিক অ্যান্ড টেকনিক্যাল অ্যাওয়ার্ড’ দিয়েছে ৫৮ জনকে। এঁদের মধ্যেই একজন বাংলাদেশের নাফিস বিন জাফর। কোনো নির্দিষ্ট ছবির জন্য নয়, এ পদক দেওয়া হয় চলচ্চিত্রে প্রয়োগ উপযোগী প্রযুক্তি উদ্ভাবনের জন্য। ‘ড্রপ ডেস্ট্রাকশন টুলকিট’ নামের একটি প্রযুক্তির উদ্ভাবন করেন নাফিস। তাঁর সঙ্গে ছিলেন এরউইন ক্যুমেনস এবং স্টেফেন মার্শাল নামের আরও দুই প্রোগ্রামার। এই প্রযুক্তির ব্যবহার শুরু হয় ২০০৯ সালে মুক্তি পাওয়া ২০১২ ছবির মধ্য দিয়ে। এরপর এই ‘ড্রপ ডেস্ট্রাকশন টুলকিট’ ব্যবহার করা হয় বিভিন্ন সময় বিভিন্ন হলিউডি ছবিতে। তাই এবার একাডেমি অ্যাওয়ার্ড কর্তৃপক্ষ তাঁদের তিনজনকেই সায়েন্টিফিক অ্যান্ড টেকনিক্যাল অ্যাওয়ার্ডে ভূষিত করে। নাফিস বর্তমানে চীনের সাংহাইয়ের ওরিয়েন্টাল ড্রিম ওয়ার্কস নামের একটি প্রতিষ্ঠানে কর্মরত। এর আগে ২০০৭ সালে পাইরেটস অব দ্য ক্যারিবিয়ান: অ্যাট ওয়ার্ল্ডস এন্ড ছবিতে ফ্লুইড সিমুলেশন সিস্টেম প্রযুক্তি প্রয়োগের জন্য অস্কার জয় করেন। এবারেরটিও একাডেমি অ্যাওয়ার্ডের আরেকটি বিশেষ সম্মাননা, যাকে টেকনিক্যাল অস্কার বলা যেতে পারে। রয়টার্স	2
র‍্যাম্প থেকে বিদায়... শুরুটা হয়েছিল র‌্যাম্পে হেঁটে। মাঝপথে র‌্যাম্প থেকে খানিকটা দূরে সরে গেলেন আইরিন। শেষবার র্যাম্প মডেলের বেশে তাঁকে দেখা গিয়েছিল ২০১২ সালের নভেম্বরে। এর পরই ব্যস্ত হয়ে পড়েন চলচ্চিত্রে। আইরিনকে আর পুরোনো রূপে দেখা যায়নি। পুরোনো সেই রূপে ফিরবেন কি না, জানতে চাইলে আইরিন বলেন, ‘এখন আর র্যাম্পে কাজ করব না।’ আপাতত মডেলিংয়ের জগৎ থেকে বিদায় নিলেন তিনি। কিন্তু বিদায় নিলেও নিজের কথার শেষে একটা ‘তবে’ জুড়ে দিয়েছেন আইরিন। ভালোবাসা জিন্দাবাদ ছবি দিয়ে পর্দায় অভিষেক হওয়া এ অভিনেত্রী বলেন, ‘র‌্যাম্পে ফিরব না। তবে একটা-দুটো বিশেষ কোনো কাজ হলে তা ভিন্ন কথা!’ নিজের পুরো মনোযোগই আইরিন দিতে চান হাতে থাকা চলচ্চিত্রে। গত চার মাসের ব্যবধানে চারটি ছবিতে কাজ শুরু করেছেন তিনি। এগুলো হলো এক পৃথিবী প্রেম, টার্গেট, ইউটার্ন ও ভালোবাসা প্রেম নয়। আইরিন জানান, এর মধ্যে একটি ছবির কাজ শেষ হয়েছে। বাকি তিনটিও শেষের পথে।	2
খল চরিত্রে আবার আবার খল চরিত্রে অভিনয়ের জন্য চুক্তিবদ্ধ হলেন শহীদুজ্জামান সেলিম। ছোট পর্দার নির্মাতা হিমেল আশরাফ প্রথমবারের মতো নির্মাণ করতে যাচ্ছেন বড় পর্দার চলচ্চিত্র সুলতানা বিবিয়ানা। এখানেই খল চরিত্রে অভিনয় করবেন শহীদুজ্জামান সেলিম। তবে নির্মাতা তাঁর চরিত্রটিকে পুরোপুরি খল বলতে চান না। তিনি বলেন, ‘শুরুতে শহীদুজ্জামান সেলিমকে দর্শক অনেকটা ইতিবাচক চরিত্রেই দেখবেন। সিনেমার মধ্যবর্তী সময়েই তাঁর চরিত্র বদলাতে থাকবে। নায়িকাকে পাওয়ার নেশায় এক সময় পুরোপুরি খল চরিত্রে পরিণত হবেন।’ নতুন ছবিতে অভিনয় প্রসঙ্গে শহীদুজ্জামান সেলিম বলেন, ‘অভিনেতা হিসেবে যেখানে অভিনয় করার সুযোগ আছে, সেখানেই আমি অভিনয় করব। এ ক্ষেত্রে খল চরিত্র কোনো সমস্যা নয়।’ সেলিম এর আগে রেদোয়ান রনির চোরাবালি সিনেমায় খল চরিত্রে অভিনয় করেছিলেন। ভবিষ্যতে আরও দুটি সিনেমায় এমন চরিত্রে দেখা যাবে তাঁকে। হিমেল আশরাফ জানান, আসছে ১৪ ফেব্রুয়ারি থেকে ছবির শুটিং শুরু হবে রাজবাড়ীতে। এ ছাড়া কুষ্টিয়া, ঝিনাইদহ ও সিলেটে শুটিং হবে সুলতানা বিবিয়ানার। সবকিছু ঠিক থাকলে আগামী ঈদুল আজহায় মুক্তি দেওয়া হবে ছবিটি।	2
মার্চে মান্না উৎসব ‘মান্নাকে শুধু শোকের মাধ্যমে নয়, উৎসবের মাধ্যমেও স্মরণ করতে চাই।’ বলছিলেন মান্নার সহধর্মিণী শেলী মান্না। গতকাল সোমবার দুপুরে এফডিসির জহির রায়হান কালার ল্যাব মিলনায়তনে এক সংবাদ সম্মেলনে এ কথা বলেন তিনি। এ সময় উপস্থিত ছিলেন মান্না ফাউন্ডেশনের অধ্যক্ষ আবদুস সামাদ খোকন, চলচ্চিত্র তারকা ফেরদৌস, অমিত হাসান, আমিন খান, মিশা সওদাগর, ইমন, শিমলা, কণ্ঠশিল্পী ইবরার টিপু, মেহরাবসহ সংস্কৃতি অঙ্গনের শিল্পীরা। সংবাদ সম্মেলনে জানানো হয়, প্রয়াত অভিনেতা মান্না স্মরণে আগামী ৬ মার্চ মিরপুরের শহীদ সোহরাওয়ার্দী ইনডোর স্টেডিয়ামে সাংস্কৃতিক অনুষ্ঠানের আয়োজন করা হবে। ‘মান্না উৎসব-২০১৫’ শিরোনামে এ উৎসবে দেশ-বিদেশের সাংস্কৃতিক অঙ্গনের শিল্পীরা অংশ নেবেন।	2
ঝলমলে গ্র্যামি, উজ্জ্বল স্যাম বিয়ন্স নোয়েলসের সফেদ আলো ছড়ানো পরিবেশনা, কেনি ওয়েস্ট আর পল ম্যাকার্টনির সঙ্গে রিয়ানার নতুন গান কিংবা ম্যাডোনার স্বল্পবসনা নৃত্য—সবকিছু ছাপিয়ে ৫৭তম গ্র্যামি অ্যাওয়ার্ডসের আসর মাতিয়েছে একটাই নাম। ২২ বছরের তরুণ স্যাম স্মিথ। পুরস্কার নেওয়ার জন্য তাঁকে মঞ্চে উঠতে হয়েছে চারবার! এতগুলো পুরস্কার জিতে স্যাম স্মিথ সবার আগে কাকে ধন্যবাদ জানালেন? সাবেক প্রেমিকাকে! হাসতে হাসতে তিনি বলেন, ‘হৃদয় ভেঙে দেওয়ার জন্য ধন্যবাদ। ছেড়ে গিয়েছিলে বলেই আজ আমি চার চারটে পুরস্কার জিতেছি!’ রেকর্ড অব দ্য ইয়ার আর সং অব দ্য ইয়ার—দুটো পুরস্কার পেয়েছে স্যামের ‘স্টে উইথ মি’ গানটি। শুধু গানে মাতাতেই নয়, পুরস্কার নিতে বারবার মঞ্চে উঠতে হয়েছে বিয়ন্স নোয়েলসকেও। ‘ড্রাঙ্ক ইন লাভ’ গানটি তাঁকে এনে দিয়েছে এ সাফল্য। এক ‘হ্যাপি’ গান দিয়ে বিশ্ব মাতিয়েছেন ফ্যারেল উইলিয়ামস। সেরা মিউজিক ভিডিওর পুরস্কারজয়ী গানের নামটা তাই অবাক করেনি। এবারের গ্র্যামি অ্যাওয়ার্ডসে একের অধিক পুরস্কারজয়ী আরেক সংগীতশিল্পী বেক। বছরের সেরা অ্যালবাম আর সেরা রক অ্যালবাম—দুটো পুরস্কার জিতেছে তাঁর মর্নিং ফেজ অ্যালবামটি। ৮ ফেব্রুয়ারি এই বিশাল আয়োজনে যুক্তরাষ্ট্রের স্ট্যাপেলস সেন্টারে হাজির হয়েছিলেন গানের ভুবনের সব বড় তারকা। ডেইলি মেইল।	2
আজ দেখতে পারেন ফ্যামিলি গেম শো ‘পাড়া বেড়ানো বুড়ি’ দেশ টিভিতে রাত সোয়া আটটায় এটিএন বাংলায় রাত ১০টা ৫৫ মিনিটে প্রচারিত হবে ধারাবাহিক নাটক সাতটি তারার তিমির। চলচ্চিত্র এটিএন বাংলা সকাল ১০-৩৫ তুমি আমার স্বামী (শাবনূর, রিয়াজ, রাজ্জাক, মিশা সওদাগর)। এনটিভি সকাল ৮-৪৫ আঘাত পাল্টা আঘাত (মান্না, মৌসুমী, রাজ্জাক, মিশা সওদাগর)। আরটিভি দুপুর ১২-৩৫ বাপ বেটা ৪২০। দেশ টিভি সকাল ৮-০০ লঙ্কাকাণ্ড (মুনমুন, জুয়েল, এ টি এম শামসুজ্জামান)। বৈশাখী টিভি সকাল ১০-৫০ কষ্ট। চ্যানেল নাইন সকাল ৯-০০ জীবন এক সংঘর্ষ (মান্না, শাবনূর, কাজী হায়াত)। গাজী টিভি সকাল ১০-৩০ আনন্দ অশ্রু (সালমান শাহ, শাবনূর)। ডিডি বাংলা বেলা ১১-৩০ ফালতু (যশ পণ্ডিত, মঞ্জরী, সৌমিত্র, ইন্দ্রাণী হালদার)। ইটিভি বাংলা বেলা ২-৩০ রক্ত বন্ধন (প্রসেনজিৎ, রচনা, রঞ্জিত মল্লিক)। জলসা মুভিজ সন্ধ্যা ৬-৪৫ রহমত আলী (মিঠুন, ঋতুপর্ণা, রূপা গাঙ্গুলী)। ৯-৩০ চ্যাম্পিয়ন (জিৎ, শ্রাবন্তী)। জি বাংলা সিনেমা সকাল ৯-৪৫ যেজন থাকে মাঝখানে (দেবশ্রী রায়, ইকবাল খান, মাধবী মুখার্জি)। ১২-৩৫ মিসেস ইউনিভার্স (সৌমিত্র, সাবিত্রী, অনুরাধা)। জি সিনেমা সকাল ৮-২৩ বাজিগর (শাহরুখ খান, কাজল, শিল্পা শেঠি)। ১১-৫১ এক বিবাহ...অ্যায়সা ভি (সনু সুদ, ইশা কোপিকার)। ২-৩৯ মেরা ক্রোধ। ৫-৫০ হিন্দুস্তানি যোধা (নাগার্জুন, স্নেহা, শ্বেতা মেনন)। ৮-৩০ ভাই (সুনিল শেঠি, সোনালি বেন্দ্রে, পূজা বাত্রা)। সেট ম্যাক্স সকাল ৯-২০ ঔর এক ইলজাম (সুমন্ত, রাহুল দেব, চার্মি)। ১২-২৫ ভিরানা (হেমন্ত বির্জে, সাহিলা, জেসমিন)। ৩-১৯ রাজা কি আয়েগি বরাত (শাদাব খান, রানী মুখার্জি)। ৬-২৮ ম্যায় হুঁ ওয়ান্টেড (দর্শন, পরিণীতা)। ৯-২৫ লাগে রহো মুন্নাভাই (সঞ্জয় দত্ত, আরশাদ ওয়ার্সি, বিদ্যা বালান)। স্টার মুভিজ সকাল ১০-০০ ল্যান্ড অব দ্য লস্ট (উইল ফেরেল, আনা ফ্রিয়েল)। ১২-৩০ ডাই হার্ড (ব্রুস উইলিস)। ২-৩০ নিড ফর স্পিড। ৫-৩০ হোম অ্যালোন (ম্যাকলি কালকিন)। ৭-৩০ ফ্রোজেন। ৯-৩০ থার্টিন গোস্টস। ১১-০০ দ্য লস্ট ওয়ার্ল্ড: জুরাসিক পার্ক (জেফ গোল্ডব্লাম, জুলিয়ান মুর)। এইচবিও সকাল ১০-২৬ এয়ন ফ্লাক্স (শার্লিজ থেরন)। ১২-১২ ট্রান্সফর্মারস: রিভেঞ্জ অব দ্য ফলেন (শিয়া লেবাফ, মেগান ফক্স)। ২-৫৯ পেইন অ্যান্ড গেইন (মার্ক ওয়ালবার্গ)। ৫-০৬ নাও ইউ সি মি। ৭-২০ সাংহাই নাইটস (জ্যাকি চ্যান, ওয়েন উইলসন)। ৯-৩০ রিডিক (ভিন ডিজেল)। ১১-৪২ দ্য হাঙ্গার গেমস: ক্যাচিং ফায়ার (জেনিফার লরেন্স)।	2
abc আজকের আয়োজন হিট হটে ‘সিনেমাতাল’ কথাবন্ধু সুমন ও মাজহারুল ইসলামের সঙ্গে বেলা দুইটা থেকে বিকেল পাঁচটা চিল আউটে: ‘তারা রাম পাম’ কথাবন্ধু শারমীন ও রেহানের সঙ্গে রাত ৯টা থেকে ১১টা মেনটস বাত্তি জ্বালাও রাত ১১টা ২০ মিনিট থেকে ২টা	2
কাল সন্ধ্যাটা ছিল কেবলই যুবরাজের ‘তুমি রবে নীরবে’—রবীন্দ্রনাথের এই গানটি যখন গাইছিলেন সেমন্তী মঞ্জরী, তখন যুবরাজের বোন নাসিমা খানকে মুখে আঁচল চেপে কাঁদতে দেখা গেল। তাতে অনুষ্ঠানে লাগল শোকের পরত। খালেদ খান, যিনি সংস্কৃতি জগতে যুবরাজ নামেই পরিচিত; তাঁর জন্মদিন ছিল কাল সোমবার। ‘যুবরাজ জয়ন্তী’ নামে তাই তাঁর পরিবার ও যুবরাজ স্মৃতি পর্ষদ আয়োজন করেছিল কথা ও গানের অনুষ্ঠান। ছায়ানট সংস্কৃতি-ভবনের রমেশচন্দ্র দত্ত হলে কাল সন্ধ্যাটা ছিল কেবলই যুবরাজের। অনুষ্ঠানে গান গেয়েছেন সঞ্চিতা দত্ত। যুবরাজ খুব শুনতেন তাঁর গান। তিনি গাইলেন ‘সে চলে গেছে বলে কি গো স্মৃতিও হারিয়ে যাবে’। গাইলেন পার্থ তানভীর নভেদ—‘ডাকব না ডাকব না’। প্রত্যেকেই গাইলেন দুটি করে গান। তাঁদের তিনজনের পর গাইলেন পার্থ সারথী শিকদার, মামুন জাহিদ, লাইসা আহমেদ লিসা, বুলবুল ইসলাম। অনুষ্ঠানের শুরুতে ‘কিছু কথা কিছু গান হবে’ বলে জানিয়েছিলেন যুবরাজের সহধর্মিণী মিতা হক। যুবরাজকে চর্চার জন্য একটি কমিটি ঘোষণা করলেন মিতা হক। এ কমিটির আহ্বায়ক নাসির উদ্দীন ইউসুফ। নাসির উদ্দীন ইউসুফ বললেন, ‘আমি বয়সে যুবরাজের চেয়ে বড় হলেও আজ তাঁকে স্মরণ করে কথা বলতে হচ্ছে, এটা বেদনাদায়ক। স্বৈরাচারবিরোধী আন্দোলন, গণ-আদালতের সময়গুলোতে তাঁর সঙ্গে আমার সখ্য গড়ে ওঠে। যুবরাজের ছিল শুদ্ধ সংগীত, উচ্চারণ, নাটকচর্চার অভিজ্ঞতা। তাঁর আদর্শ নিয়ে চর্চা করা হলেই তিনি আলোচিত হবেন। দেশের অস্থিতিশীল অবস্থায় সাংস্কৃতিক সংগঠনগুলো জাতিকে ঐক্যবদ্ধ করতে পারে। নাটকে অভিনয়ে একটি ভিন্নমাত্রা সৃষ্টি করেছিলেন যুবরাজ। সুতরাং শক্তিশালী সাংস্কৃতিক সংগঠন গড়ে তোলার মাধ্যমে তাঁর আদর্শগুলো চর্চার ব্যবস্থা গড়ে উঠলে তাঁকে মনে রাখা আরও সহজ হবে।’ কমিটির সদস্যসচিব হয়েছেন আজহারুল হক। অনুষ্ঠানে উপস্থিত ছিলেন সংস্কৃতিসচিব রণজিৎ কুমার বিশ্বাস।	2
হারের সঙ্গে আছে প্রাপ্তিও খেলা শেষে বাংলাদেশ শিবিরে অতৃপ্তি—ম্যাচটা জেতা উচিত ছিল। পাকিস্তানের কাছে ৩ উইকেটে হার মেনে নেওয়ার মতো ফলই, কিন্তু সম্ভাবনা জাগিয়েও জিততে না পারার হতাশা সবাইকে ছুঁয়ে গেছে। সিডনির ব্ল্যাকটাউন অলিম্পিক পার্ক ওভালে কাল পাকিস্তানের বিপক্ষে দিবারাত্রির প্রস্তুতি ম্যাচ দিয়ে ২০১৫ বিশ্বকাপ অভিযাত্রায় আরও ভালোভাবে ঢুকে পড়ল বাংলাদেশ দল। সন্দেহ নেই, এই ম্যাচে পাকিস্তানকে হারাতে পারলে আত্মবিশ্বাসের পারদ উঠে যেত অনেক উঁচুতে। হেরে যাওয়ায় সেটা হয়তো হচ্ছে না, তবে ম্যাচটি থেকে বাংলাদেশের প্রাপ্তিও কম নয়। হাঁটুর চোট কাটিয়ে কালই প্রথম ম্যাচ খেলতে নামা তামিম ইকবালের কথাই ধরুন। ইয়াসির শাহর বলে বোল্ড হওয়ার আগে ১০৯ বলে করেছেন ৮১ রান, যাতে চার পাঁচটি। দলের মাত্র ১৬ রানের মধ্যে ওপেনার এনামুল হক (০) ও মুমিনুল হকের (৭) বিদায়ের পর তৃতীয় উইকেটে মাহমুদউল্লাহর সঙ্গে ১৬৮ রানের জুটি। মাহমুদউল্লাহর কথাই বা বাদ যাবে কেন! চার নম্বরে নেমে রানআউট হওয়ার আগ পর্যন্ত তামিমের মতোই ১০৯ বল খেলে করেছেন ৮৩, বাউন্ডারিও তামিমের সমান। ৮০-ঊর্ধ্ব ইনিংসে মাত্র পাঁচটি করে বাউন্ডারি দেখে অবাক হতে পারেন। তবে সিডনি থেকে দলসূত্রে জানা গেল, ব্ল্যাকটাউন অলিম্পিক পার্ক ওভালের আউটফিল্ড খুবই ভারী। ওখানে চার বের করা খুবই কঠিন ছিল। তবে প্রচুর এক-দুই নিয়ে বাউন্ডারির অভাবটা পুষিয়ে দিয়েছেন তামিম-মাহমুদউল্লাহ। খেলা দেখতে আসা হাজার দুয়েক প্রবাসী বাংলাদেশি তাই যথেষ্টই বিনোদিত হয়েছেন এই দুজনের ব্যাটিংয়ে। তবে ম্যাচ শেষে হতাশা নিয়ে ফিরেছেন তাঁরাও। ৪০তম ওভারের প্রথম বলে মাহমুদউল্লাহর রানআউট দিয়েই ব্যাটিংয়ের শেষ বিপর্যয়টার শুরু। পরের ওভারে আউট তামিমও। আর মুশফিকুর রহিম তো উইকেটে এসে প্রথম বলেই বোল্ড হয়ে যান ইয়াসিরের বলে! ২ উইকেটে ১৮৪ থেকে মুহূর্তে দলের রান ৫ উইকেটে ১৯০। মিডল অর্ডারের ওই ধসটা আর কাটিয়ে ওঠা যায়নি। শেষ ১০ ওভারে যেখানে রান বাড়িয়ে নেওয়ার কাজটাই করার কথা, সেখানে কিনা ওই সময়ে রান ওঠে মাত্র ৫৬! শেষ ৫ উইকেট পড়েছে মাত্র ১৫ রানের মধ্যে। বাংলাদেশ দলের স্কোর বোর্ডে আরও ২০-২৫ রান যোগ হলে হয়তো ম্যাচের ফল অন্য রকমও হতে পারত। তবে মাশরাফি বিন মুর্তজার দলের বিশ্বাস ছিল, ২৪৬ রান নিয়েও জয়ের জন্য লড়াই করা সম্ভব। ৮ রানের মধ্যে পাকিস্তানের দুই ওপেনার সরফরাজ আহমেদ ও আহমেদ শেহজাদকে ফিরিয়ে সম্ভাবনাকে আরেকটু ঔজ্জ্বল্য দেন রুবেল হোসেন ও মাশরাফি। রুবেল ৮ ওভারে ৩২ রান দিয়ে আর কোনো উইকেট না পেলেও মাশরাফির বলে পরে কট বিহাইন্ড হয়েছেন উমর আকমল। আরেক পেসার তাসকিন আহমেদও পেয়েছেন ২ উইকেট। দুটিই পাকিস্তানের দুই বড় ব্যাটসম্যানের। শর্ট বলে পুল করতে গিয়ে মিড উইকেটে সাকিবের ক্যাচ হয়েছেন ইউনিস খান। আর অধিনায়ক মিসবাহ-উল-হককে তো তাসকিন বোল্ডই করেছেন। তামিম-মাহমুদউল্লাহর ব্যাটিংয়ের বাইরে কালকের ম্যাচের প্রাপ্তি বলতে পারেন এই তিন পেসারের বোলিংও। উইকেটে বাউন্স, মুভমেন্ট ছিল এবং তিনজনই উইকেট থেকে সেগুলো আদায় করে নিতে পেরেছেন। মাশরাফি-তাসকিনের চেয়ে উইকেট একটা কম পেলেও রুবেলের বোলিংটাই নাকি বেশি মন কেড়েছে সবার। স্পিনারদের খুব বেশি সফলতা না পাওয়ার একটা কারণ হতে পারে ওই সময়ে পাকিস্তানের ব্যাটসম্যানদের ঝুঁকি না নেওয়ার প্রবণতা। তবে ব্যতিক্রম সোহেব মাকসুদ। দুই ছক্কা আর ৯ বাউন্ডারিতে ৯০ বলে অপরাজিত ৯৩ রান করে পাকিস্তানকে জয়ের তীরে নিয়ে গেছেন তিনিই। বিশ্বকাপের আগে বাংলাদেশ দল শেষ প্রস্তুতি ম্যাচটি খেলবে ১২ ফেব্রুয়ারি। একই মাঠে সে ম্যাচের প্রতিপক্ষ আয়ারল্যান্ড।	2
তবুও আনন্দ তামিমের খেলার বাইরে ছিলেন প্রায় দুই মাস। মাঠের বাইরে যে এই সময়টা খুব ভালো কেটেছে, তা-ও নয়। হাঁটুর অস্ত্রোপচার, পুনর্বাসন এবং অনুশীলনে ফেরা মিলিয়ে তামিম ইকবাল মোটামুটি চ্যালেঞ্জের মধ্য দিয়েই পার করেছেন সময়টা। সেই চ্যালেঞ্জ পেরিয়ে প্রথম পরীক্ষায়ই তাঁকে জয়ী ঘোষণা করল পাকিস্তানের বিপক্ষে কাল খেলা ৮১ রানের ইনিংস। যেকোনো পর্যায়ের ম্যাচেই সেঞ্চুরি বাড়তি আত্মবিশ্বাস জোগায়। আরও ১৯টি রান করতে না পারার আফসোস তামিমের আছেই। তবে সিডনিতে কাল ম্যাচ শেষে আফসোসের চেয়ে তৃপ্তিই বেশি ঝরল বাংলাদেশের বাঁহাতি ওপেনারের কণ্ঠে, ‘যেকোনো ম্যাচেই এক শ রান করতে পারলে অন্য রকম আত্মবিশ্বাস পাওয়া যায়, অনুভূতিটাও অন্য রকম হয়। তবে আমি খুব খুশি যে, ফিরে এসেই ভালো শুরু করতে পেরেছি। যে আত্মবিশ্বাসটা হারিয়ে গিয়েছিল সেটা একটু হলেও ফিরে পেয়েছি।’ তামিম খুশি দলের পারফরম্যান্সেও। হ্যাঁ, পাকিস্তানের কাছে ৩ উইকেটে ম্যাচ হারলেও তামিম এই ম্যাচ থেকে খুঁজে পাচ্ছেন অনেক ইতিবাচক দিক, ‘ফলাফল আমাদের পক্ষে না এলেও এই ম্যাচ থেকে আমরা অনেক ইতিবাচক দিক খুঁজে নিতে পারি। পাকিস্তানের মতো দলের বিপক্ষেও একটা পর্যায়ে মনে হচ্ছিল আমরা জিতে যাব। সবার আত্মবিশ্বাস এতে বাড়বে। বড় দলের বিপক্ষে এভাবে লড়াই করতে পারলে ফল সব সময় ওদের পক্ষে যাবে না, আমাদের দিকেও আসতে পারে। আমাদের জন্য খুবই ভালো একটা ম্যাচ হয়েছে।’ অস্ট্রেলিয়ার কন্ডিশনে পাকিস্তানের বিপক্ষে এই ম্যাচ সাহস বাড়িয়ে দিচ্ছে বাংলাদেশ ওপেনারের। যার জোরে তিনি বলতে পারছেন, ‘বিদেশের মাটিতে এসেও যদি আমরা আমাদের কাজগুলো ঠিকভাবে করি তাহলে ম্যাচ জেতা সম্ভব, সেটা আজকের ম্যাচই প্রমাণ করে।’ তামিমের দৃষ্টি এখন আয়ারল্যান্ডের বিপক্ষে শেষ প্রস্তুতি ম্যাচের দিকে, ‘আমাদের আরেকটা প্রস্তুতি ম্যাচ আছে। সেটা জিততে পারলে সবার আত্মবিশ্বাস আরও বাড়বে। ১৮ তারিখের জন্য প্রস্তুতিটা তখন ভালো থাকবে।’ কাল বাংলাদেশ দলের স্কোরবোর্ডে আরও ২০টা রান যোগ হলেই ফলটা অন্য রকম থাকতে পারত বলে বিশ্বাস তামিমের। সেটা যে হয়নি, সে জন্য তামিমের কাঠগড়ায় মিডল অর্ডার ব্যাটিংয়ের বিপর্যয় আর স্লগ ওভারের বোলিং, ‘একপর্যায়ে আমরা পরপর তিনটি উইকেট হারিয়ে ফেলি। রিয়াদ ভাইয়ের রানআউট, আমি আউট হলাম, তারপর মুশফিক আউট হলো। ২-৩ ওভারের মধ্যেই এটা হয়েছে। তা ছাড়া বোলিংয়ে শেষের দিকে আমরা হয়তো বাউন্ডারির বল বেশি দিয়ে ফেলেছি।’	2
কৃপণ বোলিং করুক সানি তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা বয়সে সানি আমার চেয়ে একটু ছোট। আন্তর্জাতিক ক্যারিয়ারের বয়সে তো অনেক ছোট। কিন্তু ক্রিকেট ক্যারিয়ারের বয়স কিন্তু কাছাকাছি! প্রায় সমসাময়িকই বলা চলে আমাদের। জাতীয় দলে মাত্রই কদিন আগে এল সানি, কিন্তু ঘরোয়া ক্রিকেট খেলছে তো প্রায় ১৩-১৪ বছর ধরে! এত দিন ধরে যে ক্রিকেটকে ধ্যানজ্ঞান করে খেলে গেল, সেটার পুরস্কার অবশেষে পেল। সানি খেলছে বিশ্বকাপে! সানিকে আমি, আমরা চিনি সেই শুরু থেকেই। ক্রিকেট দিয়ে চেনার আগে নজরে পড়েছে ক্রিকেট-পাগল মায়ের কারণে। সানির মায়ের স্বপ্ন ছিল ছেলে বড় ক্রিকেটার হবে, জাতীয় দলে খেলবে। এখন হয়তো হাজারো বাবা-মায়ের স্বপ্ন এটি। নিজেরাই সন্তানকে নিয়ে আসেন মাঠে, একাডেমিতে। কিন্তু আমি বলছি প্রায় দেড় যুগ আগের কথা। ক্রিকেটের তখনো এমন সুদিন আসেনি যে বাবা-মায়েরা সন্তানের ভবিষ্যৎ হিসেবে ক্রিকেটকে ভাববেন। কিন্তু সেই সময়েও প্রতিদিন আমিনবাজার থেকে ছেলেকে ধানমন্ডির একাডেমিতে নিয়ে আসতেন সানির মা। পুরো সময় বসে থাকতেন। আবার নিয়ে যেতেন। দিনের পর দিন এভাবে অক্লান্ত শ্রম, ত্যাগ-তিতিক্ষা দিয়ে ছেলেকে ক্রিকেটার বানাতে চেয়েছেন আন্টি। আমরা সবাই চিনতাম আন্টিকে, উনিও আমাদের চিনতেন। কথা হতো। সেই ত্যাগী মায়ের স্বপ্নপূরণ হয়েছে আজ। ঘরোয়া ক্রিকেটে সানি কখনোই হয়তো চোখধাঁধানো কিছু করেনি। তবে নিয়মিত পারফরমার ছিল বরাবরই। তার পরও সানির জাতীয় দলে আসতে অনেক সময় লেগে গেল। তখনো রফিক ভাই খেলছিলেন, আমি ছিলাম, সাকিব এসে গেল। সময়মতো ভাগ্য পাশে থাকারও প্রয়োজন পড়ে ক্রিকেটে। সব মিলিয়ে হয়নি। কত কত ক্রিকেটার আছে, সুযোগ পাওনা থাকলেও জাতীয় দলে কখনো খেলতে পারে না। সেদিক থেকে সানি ভাগ্যবান। দেরিতে হলেও খেলছে। এবং বিশ্বকাপ খেলছে। ওর ক্যারিয়ারের সবচেয়ে বড় পাওয়া এটি। সানি অবশ্যই আমার সঙ্গে একমত হবে। ওর জন্য সবচেয়ে ভালো হয়েছে, এমন সময়ে বিশ্বকাপ খেলতে যাচ্ছে যখন উইকেটের মধ্যেই আছে। জিম্বাবুয়ে সিরিজে টানা দুই ম্যাচে ৪ উইকেট পেয়েছে। তবে অস্ট্রেলিয়ায় এত বেশি উইকেট পাওয়া কঠিন হবে। আমি ওকে বলব আগে রান না দেওয়ার দিকে মন দিতে। বরাবরই সানি সীমিত ওভারের ক্রিকেটের খুব ভালো বোলার। টার্ন বেশি নেই, সেভাবে লুপও নেই। তবে আছে লাইন-লেংথ। এমনিতে এটা মৌলিক ব্যাপার, সব বোলারেরই লাইন-লেংথে বল রাখতে হয়। তবে সানির নিয়ন্ত্রণ অনেক বেশি। সঙ্গে আছে গতিবৈচিত্র্য। বিশ্বকাপে এই শক্তির জায়গাটাই ওকে কাজে লাগাতে হবে। কিপটে হয়ে উঠতে হবে। এক পাশ থেকে রান আটকে রাখতে হবে। আর বোলিংয়েও জুটি গড়তে হবে। যদি দুই পাশ থেকেই রান আটকে রাখা যায়, তাহলে উইকেট মিলবেই। সানির একটা ব্যাপার হলো, যখনই যে পর্যায়ের ক্রিকেটে যে পরিস্থিতিতে খেলেছে, ভালো করেছে। অস্ট্রেলিয়া-নিউজিল্যান্ডে ভালো করা কঠিন হবে অবশ্যই, বিশেষ করে চারজন ফিল্ডার যখন বাইরে। কিন্তু ও পরিস্থিতির সঙ্গে মানিয়ে নিতে পারে দ্রুত। আশা করি বিশ্বকাপে ভালো করেই ফিরবে, দলে ওর জায়গা হবে আরও সংহত। অনেক সাধনায় পাওয়া এই সুযোগ, স্বপ্নের আঙিনায় বিচরণ নিশ্চয়ই দ্রুতই শেষ করতে চাইবে না!	2
তাইজুলের শিক্ষাসফর এক ওয়ানডের অভিজ্ঞতা নিয়েই বিশ্বকাপ দলে। ঠিক হলো? প্রশ্ন অনেক। আমি বলি, খেলার সুযোগই পেয়েছে একটি ম্যাচ। সেই ম্যাচেই হ্যাটট্রিক করে ইতিহাস গড়েছে, নিয়েছে ৪ উইকেট। তো আর কী করতে পারত তাইজুল! বিশ্বকাপের পরিকল্পনায় থাকলে আরও আগে থেকে হয়তো ওকে খেলানো যেত। তবে সেটা ভিন্ন প্রসঙ্গ। ওর হাতেও সেটা নেই। যেটা হাতে ছিল, তাতে ও এক শতে এক শ। এক ম্যাচ খেলেই এমন করেছে যে বিশ্বকাপ দলে রাখতে হয়েছে। ওয়ানডে অভিষেকে অমন কিছু করে তাইজুল অবশ্য আমাকেও একটু চমকে দিয়েছে। আমি বলব, আরও অনেককেই চমকে দিয়েছে। তাইজুলকে সবাই বড় দৈর্ঘ্যের ম্যাচের বোলার ধরে নিয়েছিল। তার মানে এই নয় যে ওয়ানডে খেলতেই পারত না। তবে অভিষেকেই এত কিছু তাইজুল নিজেও নিশ্চয়ই ভাবতে পারেনি! তাইজুল আমার নজর কেড়েছিল প্রথম বড় দৈর্ঘ্যের ম্যাচেই। চিনতাম কয়েক মৌসুম ধরেই। তবে গত বিসিএলে যখন ৭-৮টা করে উইকেট নিচ্ছিল, ভালো করে খেয়াল করতেই হলো ওর বোলিং। দেখলাম ক্লাসিক্যাল একজন বাঁহাতি স্পিনার পেতে যাচ্ছি আমরা। জটিলতাহীন সুন্দর বোলিং অ্যাকশন, ফ্লাইট-লুপ দেয় দারুণ, ফ্লাইটের কারণে বাড়তি বাউন্স পায়। তখনই বুঝেছি এই ছেলে অনেক দূর যাবে। ওয়ানডে অভিষেকে হ্যাটট্রিকে চমকে গেলেও তাই টেস্ট ক্রিকেটে ওর সাফল্যে চমকাইনি। এভাবে অভিষেকে ৫ উইকেট বা পরেই ৮ উইকেট পেয়ে দলকে জেতাবে, এতটা ভাবা যায় না আগেই। তবে জানতাম, ওর বোলিংয়ের যে ধরন, টেস্ট ক্রিকেটে সাফল্য পাবেই। ওয়ানডের শুরুটা ভালো করলেও সত্যি বলতে, টানা সাফল্য ধরে রাখা কঠিন হবে। বিশেষ করে অস্ট্রেলিয়া-নিউজিল্যান্ডের উইকেটে এবং চারজন ফিল্ডার যখন বাইরে। তাইজুল মার খেলেও ফ্লাইট দিয়ে যায়, এটা দারুণ গুণ। কিন্তু নিয়মের এত বাধ্যবাধকতা ও ভারী ব্যাটের যুগে কঠিন সময়ও আসবে অনেক। সেটির সঙ্গে মানিয়ে নিতে হবে তাইজুলকে। বিশ্বকাপে যদি একাদশে সুযোগ পায়, তাইজুলকেও আমার পরামর্শ থাকবে সানির মতো। সানিকে হয়তো অনেক সময় শুরুর দিকেও বোলিংয়ে আসতে হতে পারে। তবে তাইজুলের জন্য শুরুতে বা শেষে আসা কঠিন হবে। ওকে মাঝের ওভারেই বোলিং করতে হবে এবং রান আটকাতে হবে। ওভারপ্রতি ৪ রান করেও দিয়েও যদি শেষ করতে পারে, আমি বলব খুব ভালো সেটি। তাইজুলের প্রসঙ্গে লিখনও (জুবায়ের হোসেন) এসে যায়। বিশেষজ্ঞ থেকে আমজনতা, অনেকেই বলছেন লিখনকে নিলে ভালো হতো। একজন লেগ স্পিনার বৈচিত্র্য বাড়াত, সন্দেহ নেই। কিন্তু লিখনের জন্য সেটি খুব ঝুঁকির হতো। অনেক সম্ভাবনাময় বোলার, পুরো ক্যারিয়ার পড়ে আছে সামনে। শুরুতেই বিশ্বকাপের মতো আসরে চাপের সঙ্গে যদি মানিয়ে নিতে না পারত, যদি খুব খারাপ কিছু করত, তাহলে ওর আত্মবিশ্বাসে বড় চোট লাগত। ভালোও করতে পারত। কিন্তু ঝুঁকি নেওয়া হতো। তার চেয়ে আস্তে আস্তে গড়ে তুলুক নিজেকে। তাইজুলকেও এই কথা বলব। খারাপ করলেও যেন ভেঙে না পড়ে। ব্রিসবেনে দুটি প্রস্তুতি ম্যাচে ভালো করতে পারেনি। কিন্তু আশা করি, শিখেছে অনেক। বিশ্বকাপেও অনেক অনেক কিছু শিখুক। ক্যারিয়ারের মাত্রই শুরু। অনেক সাহসী হয়ে ফিরুক, অনেক শিখে আসুক।	2
ইমরানকে ছুঁতে হলে... ১৯৯২ বিশ্বকাপ শুরুর আগে আলোচনাতেই ছিল না পাকিস্তান। ধুঁকতে ধুঁকতে শুরু করা দলটির তো প্রথম রাউন্ডেই বাদ পড়ার উপক্রম। ভাগ্যের সহায়তায় কোনোক্রমে টিকে যাওয়া সেই পাকিস্তানই শেষ পর্যন্ত জিতে নেয় শিরোপা! অসম্ভবকে এই সম্ভব করার মূল নায়ক ছিলেন ইমরান খান। আক্রমণাত্মক মনোভাব নিয়ে ইমরান সামনে থেকে নেতৃত্ব দিয়েছিলেন দলকে। এবারও প্রাক-টুর্নামেন্ট আলোচনায় না থাকা পাকিস্তানকে সফল হতে হলে ইমরানের ভূমিকা নিতে মিসবাহ-উল-হককে। অন্তত শোয়েব আখতারের বিশ্বাস এমনই। প্রথম পেসার হিসেবে ১০০ মাইলের গতিসীমা পেরোনো পাকিস্তানের সাবেক পেসারের ভাষায়, ‘মোহাম্মদ হাফিজকে হারিয়ে কঠিন সময় পার করছে পাকিস্তান দল। নিজে ভালো খেলে দলকে এগিয়ে নেওয়ার দায়িত্ব এখন মিসবাহর। সামনে থেকে নেতৃত্ব দিয়ে ১৯৯২ সালে পাকিস্তানকে শিরোপা জিতিয়েছিলেন ইমরান। এবার সমস্যাসংকুল দলটির হয়ে মিসবাহ সেটাই করবে বলে আশা করছি।’ শুধু শোয়েব আখতারই নন, মিসবাহর পাকিস্তানের ওপর আস্থা রাখছেন সাবেক অধিনায়ক রশিদ লতিফও, ‘দলে প্রতিভার কমতি নেই। তাদের বাতিলের খাতায় ফেলা ঠিক হবে না।’ এরপর মিসবাহর করণীয়টাও বললেন লতিফ, ‘যেকোনো দলকে হারানোর ক্ষমতা যে তাদের আছে এই বিশ্বাস খেলোয়াড়দের মধ্যে জাগিয়ে তুলতে হবে মিসবাহকে।’ রয়টার্স।	2
মা ব্রাজিল ফুটবলের দেশ। ব্রাজিল ফুটবল দাঙ্গার দেশও। দাঙ্গা-হাঙ্গামায় জড়িয়ে সমর্থকদের প্রাণহানি খুবই সাধারণ ঘটনা ফুটবল-পাগল দেশটিতে। রেসিফে শহরের ক্লাব স্পোর্টের সমর্থকেরাও কুখ্যাত দাঙ্গা-হাঙ্গামার জন্য। ব্রাজিলের উত্তর-পূর্বাঞ্চলীয় ক্লাবটি পরিত্রাণ খুঁজছিল এ থেকে বেরোনোর। উপায়ও খুঁজে পেল, সেটিও অভিনব। দাঙ্গা দমনে ক্লাবটি নিয়োগ দিল সমর্থকদের মায়েদের। ৩০ মাসের প্রশিক্ষণ শেষে গত রোববার মাঠেও (বলা ভালো গ্যালারিতে) নেমে গেলেন মায়েরা। নামার আগে স্টেডিয়ামের বড় পর্দায় তাঁদের উপস্থিতিও ফলাও করে প্রচার করা হলো। ফলটাও পাওয়া গেল হাতেনাতে। ওই দিন স্পোর্ট-নটিকো ডার্বিতে একজন সমর্থককেও আটক করতে হলো না পুলিশকে। হবেই বা কেন, তেমন কোনো সমস্যাই যে হয়নি। কারণটা কী? এই নিরাপত্তারক্ষীরা আসলে চিহ্নিত কিছু দাঙ্গাবাজ সমর্থকেরই মা। মায়ের সামনে কেই-বা মারামারি করতে চায়! রয়টার্স।	2
ফুটবলে হার্মিসন স্টিভ হার্মিসন ক্রিকেটটা মন্দ খেলতেন না। ২০০৫ অ্যাশেজে অস্ট্রেলিয়াকে কম জ্বালাননি! ক্রিকেট থেকে অবসর নিয়েছেন দুই বছর আগে। কিন্তু সাবেক এই ফাস্ট বোলারের ফুটবলপ্রতিভা এত দিন পড়ে ছিল আড়ালে। না, ৩৬ বছর বয়সে বুট পরে আর মাঠে নামার ঝক্কি পোহাতে যাচ্ছেন না। তবে ডাগ-আউটে ঠিকই দেখা যাবে শিগগিরই। নবম বিভাগের আধা পেশাদার ক্লাব অ্যাশিংটনের কোচ হিসেবে অভিষেক হতে যাচ্ছে হার্মিসনের। এমনিতে হার্মিসন নিউক্যাসলের পাঁড় সমর্থক, তবে যৌবনের শুরুতে অ্যাশিংটনের হয়ে ফুটবল খেলেছিলেন। অ্যাশিংটন ক্লাবটা একেবারেই অখ্যাত হলেও ত্রিশের দশকে তারা তৃতীয় বিভাগে খেলেছে। তবে জায়গাটা বেশি পরিচিত ইংল্যান্ডের দুই কিংবদন্তি ভাই—ববি চার্লটন ও জ্যাক চার্লটনের জন্মস্থান হিসেবে। রয়টার্স।	2
তোপে রোনালদো অর্জনের প্রাপ্তিতে ভাসছিলেন এই মৌসুমে। ক্রিস্টিয়ানো রোনালদো এবার মুদ্রার উল্টো পিঠটাও দেখছেন। পাঁচ দিন আগে ৩০তম জন্মদিন ছিল সিআর-সেভেনের। তার দুদিন পর সেটি ঘটা করে উদ্যাপন করেছেন। আর এটা নিয়েই এখন রোনালদোর ওপর ভীষণ খেপেছেন মাদ্রিদ সমর্থকেরা। সমস্যা হচ্ছে, উৎসবের কয়েক ঘণ্টা আগে রিয়াল মাদ্রিদকে মুখ চুন করে মাঠ থেকে ফিরতে হয়েছে। অ্যাটলেটিকো মাদ্রিদের কাছে ৪-০ পরাজয় তো অনেক দিনই পোড়াবে রিয়ালকে। রোনালদোও ওই ম্যাচে ছিলেন নিজের ছায়া হয়ে। স্প্যানিশ দৈনিক মার্কার অনলাইন জরিপে তো ওই ম্যাচের সবচেয়ে বাজে খেলোয়াড়ই নির্বাচিত হয়েছেন। তবে সিআর-সেভেনের এজেন্ট হোর্হে মেন্ডেস দাবি করেছেন, অনুষ্ঠানের সবকিছু আগে থেকে ঠিক করা ছিল। রোনালদোর স্বজনেরাও এসেছিলেন পর্তুগাল থেকে। সেটা তাই বাতিল করা যায়নি! এএফপি।	2
বিশুদ্ধ ব্যাটসম্যান ২৪৮টি ওয়ানডে খেললেও একবারও বোলিং করেননি হার্শেল গিবস। উইকেটকিপারদের বাইরে ২০০-এর ওপরে ম্যাচ খেলে একটি বলও না করা একমাত্র ওয়ানডে ক্রিকেটার এই দক্ষিণ আফ্রিকান।	2
ফুটবলে তৃপ্তির হাসি বঙ্গবন্ধু গোল্ড কাপ শেষ, টিকিটপ্রত্যাশীদের ভিড় আর নেই। তবে দুপুর গড়াতে না-গড়াতেই বাফুফে ভবনে কাল গণমাধ্যমকর্মীদের ভিড়। বাফুফে সভাপতি কাজী সালাউদ্দিনের ব্যস্ততার শেষ নেই। পৃষ্ঠপোষক প্রতিষ্ঠানের কর্মকর্তারা আসছেন। আসছেন সম্প্রচার স্বত্ব পাওয়া টেলিভিশন চ্যানেলের লোকজন। ক্লাবের কর্মকর্তারাও শুভেচ্ছা জানাতে ফুল নিয়ে উপস্থিত বাফুফে সভাপতির কক্ষে। ঢাকা, সিলেট—পরশু শেষ হওয়া বঙ্গবন্ধু গোল্ড কাপ ফুটবলের দুই ভেন্যুতেই অজস্র দর্শক হয়েছে। একটুর জন্য শিরোপা হাতছাড়া হয়ে যাওয়াটাও ফুটবলের প্রতি মানুষের ভালোবাসাকে ম্লান করতে পারেনি। এসবই এখন নতুন করে স্বপ্ন দেখাচ্ছে সালাউদ্দিনকে। বেশি দল নিয়ে আরও বড় পরিসরে বঙ্গবন্ধু কাপ আয়োজন করতে চান তিনি। টুর্নামেন্ট সফলভাবে শেষ করতে পারার তৃপ্তি ছুঁয়ে যাচ্ছে বাংলাদেশের ফুটবল কিংবদন্তিকে, ‘বঙ্গবন্ধু গোল্ড কাপের সফল আয়োজন করতে পেরেছি বলে ভালোই লাগছে। সিলেট ভেন্যু নিয়ে শুরুতে একটু ভয় পেয়েছিলাম। কিন্তু সিলেটের গ্যালারিতে ছিল উপচে পড়া দর্শক।’ ভবিষ্যতে সিলেটে আরও ম্যাচ আয়োজনের পরিকল্পনা আছে তাঁর। বাফুফে সভাপতি স্বীকার না করে পারেননি যে প্রথম ম্যাচে বাংলাদেশের পরাজয়ে তিনি হতাশ হয়ে পড়েছিলেন, তবে যেভাবে বাংলাদেশ ঘুরে দাঁড়িয়ে ফাইনালে খেলেছে তাতে তিনি মুগ্ধ। বঙ্গবন্ধু স্টেডিয়ামের দর্শক দেখে আপ্লুত সালাউদ্দিন বারবার ফিরে যাচ্ছিলেন নিজের খেলোয়াড়ি জীবনে, ‘বাংলাদেশ-থাইল্যান্ড ম্যাচে আমার মনে পড়ে যাচ্ছিল সেই সব দিনের কথা। মনে হচ্ছিল ২৫-৩০ বছর আগে আমার খেলার দিনে ফিরে গেছি।’ ফাইনালের শুরুতেই হেমন্তকে হারানোয় হতাশ হয়ে পড়েন তিনি, ‘যখন অর্থমন্ত্রীকে সঙ্গে করে আমরা খেলোয়াড়দের সঙ্গে হাত মেলাতে যাই তখনই দুঃসংবাদটা শুনি। আমি মানসিকভাবে ভেঙে পড়ি। কারণ মালয়েশিয়া অনেক শক্তিশালী দল।’ ৭ মিনিটের মাথায় চোট নিয়ে মাঠ ছাড়েন উইঙ্গার জাহিদ, যেটি তাঁর মন ভেঙে দেয় আরও, ‘বার্সেলোনায় মেসি আর ইনিয়েস্তা না থাকলে যা হয়, বাংলাদেশের তখন ওই অবস্থা। কারণ আমার দলের মেসি ও ইনিয়েস্তা এই দুজন।’ তবে স্কোরলাইন ০-২ হয়ে যাওয়ার পর ম্যাচে ফেরায় কোচের প্রশংসা করেছেন সালাউদ্দিন, ‘ডি ক্রুইফ যেভাবে খেলোয়াড়দের মানসিকভাবে উজ্জীবিত করেছেন, তা অসাধারণ।’ বাংলাদেশ ফাইনালে লড়াই করে হেরেছে বলেই হতাশ নন সালাউদ্দিন, ‘আমরা শুধু চ্যাম্পিয়নই হতে পারিনি। কিন্তু দর্শক মাঠে এসে খেলা উপভোগ করেছেন। এটা খুবই গুরুত্বপূর্ণ ছিল। সেমিফাইনালে থাইল্যান্ডের সঙ্গে জেতার পর একজন দর্শকও নড়ছিল না। এটাই ফুটবলের প্রতি ভালোবাসা। আমি দর্শকদের কাছে কৃতজ্ঞ।’ প্রতিবছরই নিয়মিত বঙ্গবন্ধু কাপের আয়োজন করতে চান বাফুফে সভাপতি, সেটি হতে পারে আরও বড় পরিসরে, ‘এবার ছয়টা দল নিয়ে টুর্নামেন্ট করেছি। ভবিষ্যতে হয়তো ৮টা দল নিয়ে হতে পারে।’ বঙ্গবন্ধু কাপের দর্শক উন্মাদনাকে কাজে লাগিয়ে ফুটবল উন্নয়নের ছক আঁটছেন এখন তিনি। কাল ভোরেই ডাচ কোচ লোডভিক ডি ক্রুইফের সঙ্গে এক দফা আলোচনা সেরেছেন সালাউদ্দিন। দুপুরে অন্যতম সহসভাপতি তাবিথ আউয়ালকে সঙ্গে নিয়ে আবারও কোচের সঙ্গে বৈঠক করেন। এরপরই কোচের সঙ্গে নতুন করে চুক্তি করার সিদ্ধান্ত হয়। আগামীকাল দেশে ফিরে যাবেন কোচ। ফিরবেন ১৪ মার্চ। এসেই এএফসি অনূর্ধ্ব-২৩ টুর্নামেন্টের জন্য অনুশীলন শুরু করবেন।	2
দুঃখ ভুলে সামনে তাকানো সাতসকালে টিম হোটেলে বিদায়ের সুর। লাগেজ নিয়ে কেউ নিজের ক্লাবে, কেউ-বা গ্রামের বাড়ি যেতে প্রস্তুতি নিচ্ছেন। বিমান টিকিটের নিশ্চয়তা পাননি বলে আপাতত শেখ জামাল ক্লাবেই গেছেন হেমন্ত ভিনসেন্ট বিশ্বাস। এক দিন পর দিনাজপুরে যাওয়ার কথা এই মিডফিল্ডারের। উইঙ্গার জাহিদ হোসেন নাশতার টেবিলে বসা। সামনে খাবার নিয়েও উদাস চোখে চেয়ে ছিলেন আকাশের দিকে। ফাইনালে শেষ মুহূর্তের হারটা দুঃস্বপ্নের মতো তাড়া করে ফিরছে জাহিদকে, ‘যখন আমি উঠে গেলাম, মনে হচ্ছিল সব শেষ। প্রথমে হেমন্ত ব্যথা পেল। এরপর আমি। দুঃখে-কষ্টে রাতে একটুও ঘুমাতে পারিনি। চ্যাম্পিয়ন হতে পারিনি বলে সারা জীবন আক্ষেপ থাকবে।’ হেমন্তর দুঃখটা যেন একটু বেশিই। কেঁদেছেন তিনিও, ‘ফাইনালে খেলতে পারব না, এটা স্বপ্নেও ভাবিনি। সবাই আমার খেলা দেখার জন্য এসেছিল, কিন্তু আমি তখন মাঠেই ছিলাম না। চ্যাম্পিয়ন হলেও সান্ত্বনা পেতাম। অমন হারের পর অনেক কেঁদেছি।’ আগামী মার্চে এএফসি অনূর্ধ্ব-২৩ টুর্নামেন্টের বাছাই হবে ঢাকায়। ওই টুর্নামেন্টে ভালো করার আশায় আছেন হেমন্ত, ‘এসব ভুলে আমরা এখন সামনের দিকে তাকিয়ে। এএফসি অনূর্ধ্ব-২৩ টুর্নামেন্টে আশা করি এই অভিজ্ঞতা কাজে লাগবে।’ শেষ মুহূর্তের গোলে দল হারায় নিজেকে কিছুতেই ক্ষমা করতে পারছেন না গোলকিপার শহীদুল ইসলাম সোহেল, ‘ভীষণ অপরাধবোধে ভুগছি। যে (ফাইজাত) গোলটা দিয়েছে হেডে ওর ফিনিশিংটা ছিল দুর্দান্ত। আমি চেয়েছিলাম ব্লক করতে, কিন্তু পারিনি। কী যে কষ্ট হচ্ছে তা বলে বোঝাতে পারব না। সারা জীবন এই দুঃখটা পোড়াবে।’ অধিনায়ক মামুনুল হতাশার মধ্যেও খুঁজছেন ইতিবাচক দিক, ‘এই টুর্নামেন্ট থেকে অনেক কিছু শিখেছি। আশা করছি লিগ ও ফেডারেশন কাপেও দর্শক হবে। ঢাকার বাইরে থেকে অনেকে কষ্ট করে খেলা দেখতে এসেছেন। এটা ফুটবলেরই জয়। হারের পরও দর্শক উঠে দাঁড়িয়ে হাততালি দিয়েছে। দুঃখ শুধু প্রধানমন্ত্রীর কাছ থেকে চ্যাম্পিয়নের ট্রফিটা নিতে পারলাম না।’ অভিজ্ঞ স্ট্রাইকার এমিলির কাছে এই টুর্নামেন্টের পারফরম্যান্স বাংলাদেশ দলের জন্য একটা প্রমাণ, ‘আন্তর্জাতিক ফুটবলে যে ভালো করতে পারি তারই প্রমাণ দিয়েছি আমরা। পিছিয়ে পড়েও ঘুরে দাঁড়িয়েছি, আমাদের বড় প্রাপ্তি এটাই। এবার আমরা এশিয়া কাপ ও বিশ্বকাপের বাছাইয়ের জন্য প্রস্তুত হতে চাই।’	2
ফুটবলে মৃত্যুর মিছিল গ্যালারির দর্শকধারণক্ষমতা ছিল ১০ হাজার। কিন্তু লোক ছিল তার কয়েক গুণ। ঢুকতে না পেরে অনেকে স্টেডিয়ামের ফটক ভেঙে ঢোকার চেষ্টা করে। পুলিশ তখন কাঁদানে গ্যাস ছুড়ে ছত্রভঙ্গ করার চেষ্টা চালায়। আতঙ্কিত দর্শক হুড়োহুড়ি করে বেরিয়ে যাওয়ার সময় ঘটে অঘটন। পিষ্ট হয়ে মারা গেছেন অন্তত ১৯ জন দর্শক। পরশু কায়রোর এয়ারডিফেন্স স্টেডিয়ামে ঘটেছে এ মর্মান্তিক ঘটনা। মিসরের স্থানীয় ফুটবল ক্লাব জামালেক ও এনপিপিআইয়ের ম্যাচে হয়েছে এই দুঃখজনক ঘটনা। মাঠে ঢুকতে না পেরে পুলিশের গাড়ি জ্বালিয়ে দেয় ক্ষুব্ধ সমর্থকেরা। কর্তৃপক্ষের দাবি, পরিস্থিতি নিয়ন্ত্রণের বাইরে চলে যাচ্ছিল বলেই ছুড়তে হয়েছে কাঁদানে গ্যাস। তবে জামালেক সমর্থকদের একাংশ পরে দাবি করেছে, পুলিশ কোনো উসকানি ছাড়াই কাঁদানে গ্যাস ও গুলি ছুড়েছে। এ ঘটনার পর মিসরের সব ফুটবল ম্যাচ স্থগিত ঘোষণা করা হয়েছে। মিসরে অবশ্য ফুটবল মাঠে এ ধরনের ঘটনা নতুন কিছু নয়। ২০১২ সালে পোর্ট সৈয়দ স্টেডিয়ামে দর্শক দাঙ্গায় প্রাণ যায় ৭০ জনের। এএফপি।	2
তাজিকদের সামনে শেখ রাসেল এএফসি কাপের প্রাথমিক পর্বে খেলতে আজ তাজিকিস্তানের মাঠে নামছে শেখ রাসেল ক্রীড়াচক্র। প্রতিপক্ষ তাজিক লিগের গত মৌসুমের রানার্সআপ ক্লাব খাহির ভাহদাত। এমিলি, জাহিদ, হেমন্তদের মতো জাতীয় দলের খেলোয়াড়দের না পেলেও মিঠুন চৌধুরী ও তপু বর্মণ যোগ দিয়েছেন দলে। এই ম্যাচের জয়ী দল ১৭ ফেব্রুয়ারি প্লে-অফে খেলবে লেবাননের ক্লাব সালাম জাগার্তার সঙ্গে।	2
২২ গজে রনির তালুকদারি ঢাকা প্রিমিয়ার লিগের শেষ ছয় ইনিংসে ১১২*, ১৩২*, ৭৭, ২৪, ২৮ ও ৬৩ রান। এরপর জাতীয় ক্রিকেট লিগে টানা তিন ইনিংসে ২২৭, ১৬৩ ও ২০১। ৫ সেঞ্চুরিতে সর্বশেষ ৯ ইনিংসে ১০২৭ রান। বাংলাদেশের ঘরোয়া ক্রিকেট মাস দুয়েক ধরেই যেন রনি তালুকদারের খাসতালুক। এবারের জাতীয় লিগের প্রথম রাউন্ডে মিরপুরে বরিশালের বিপক্ষে ডাবল সেঞ্চুরি পর দ্বিতীয় রাউন্ডে ফতুল্লায় ঢাকা মহানগরের বিপক্ষে ১৬৩। এরপর কাল বিকেএসপিতে চট্টগ্রামের বিপক্ষে ২০১। টানা তিন ইনিংসে সেঞ্চুরি করে ২৪ বছর বয়সী ব্যাটসম্যান ছুঁয়ে ফেললেন তামিম ইকবালের কীর্তি। বাংলাদেশি ব্যাটসম্যানদের মধ্যে প্রথম শ্রেণির ক্রিকেটে টানা তিন ইনিংসে সেঞ্চুরি আছে শুধু এ দুজনেরই। তামিম ২০১২-১৩ মৌসুমের জাতীয় লিগে পেয়েছিলেন টানা তিন সেঞ্চুরি। শুধু রনিই নন, রান পাচ্ছেন উদ্বোধনী জুটিতে তাঁর সঙ্গী আবদুল মজিদও। দ্বিতীয় রাউন্ডে অপরাজিত ডাবল সেঞ্চুরি করা মজিদ কাল করেছেন ১১৩ রান। দুজনের জুটিতে এসেছে ৩০৪। দুজনের ঠিক আগের জুটিটিতেই রান এসেছিল ৩১৪। জাতীয় লিগের ১৫ বছরের ইতিহাসে আর কোনো উদ্বোধনী জুটিতে ২৭০ রানের বেশি হয়নি। ২৪০ বলে ২২ চার ও ৭ ছয়ে ২০১ রান রনির, মজিদ ১১৩ রান করেছেন ২৪৮ বলে ১৭ চারে। দলীয় ৩০৪ রানে মজিদের বিদায়ের পর ৩৪২ রানে আউট রনি। মাঝে ফিরে গেছেন নাসিরউদ্দিন ফারুক। প্রথম দুই ম্যাচই ইনিংস ব্যবধানে জেতা বর্তমান চ্যাম্পিয়নদের ইনিংসে বাজে সময় বলতে এই। এরপর পঞ্চম উইকেটে ১৬৩ রান যোগ করেন রকিবুল হাসান ও শুভাগত হোম। রকিবুল ৮৯ করে আউট হয়ে গেলেও শুভাগত হোম দিন শেষে অপরাজিত ৮৭ রানে। ৪ উইকেটে ৫১৮ রান তুলে চট্টগ্রামের প্রথম ইনিংসের চেয়ে ৩৬৩ রানে এগিয়ে ঢাকা বিভাগ। কাল মাত্র ৬ রানের জন্য টানা তিন ইনিংসে সেঞ্চুরি পাওয়া তৃতীয় ব্যাটসম্যানকে পায়নি জাতীয় লিগ। মিরপুরে রংপুরের বিপক্ষে ৯৪ রানে আউট হয়ে সুযোগটি হারিয়েছেন খুলনার ইমরুল কায়েস। জাতীয় দলের বাইরে থাকা এই ব্যাটসম্যান দ্বিতীয় রাউন্ডে পেয়েছিলেন জোড়া সেঞ্চুরি। বিকেএসপির অন্য মাঠে এনামুল হকের মাইলফলক ছোঁয়ার দিনটা ভালো যায়নি তাঁর দল সিলেটের। ৪ উইকেটে ৯৬ রান নিয়ে দিন শেষ করা সিলেট রাজশাহীর প্রথম ইনিংসের চেয়ে পিছিয়ে আছে ৩৮৬ রানে। এর আগে ফরহাদ রেজাকে অলক কাপালির ক্যাচ বানিয়ে শততম ম্যাচে ৪০০ উইকেটের মাইলফলক ছুঁয়েছেন এনামুল। এই বাঁহাতি স্পিনারের প্রথম শিকার খুলনার আসাদুল্লাহ খান, ২০০২ সালের জাতীয় লিগে। সংক্ষিপ্ত স্কোর খুলনা-রংপুর, মিরপুর রংপুর ১ম ইনিংস: ১০৬.২ ওভারে ৩১০ (আরিফুল ৬৮, তারিক ৬৩, মাহমুদুল ৪৬, নাঈম ৪৪, ধীমান ৩১; জিয়া ২/১৭, রবি ২/২৪, মোস্তাফিজুর ১/৪২, মুরাদ ১/৫৬, ডলার ১/৭০, রাজ্জাক ১/৯৪)। খুলনা ১ম ইনিংস: ৬৬ ওভারে ২১৩ (ইমরুল ৯৪, অমিত ৪৭; মাহমুদুল ৫/৭৬, সঞ্জীব ৪/৩৫, শুভাশিস ১/৩৯)। ঢাকা মহানগর-বরিশাল, ফতুল্লা ঢাকা মহানগর ১ম ইনিংস: ১৪১.৩ ওভারে ৪০০ (সাদমান ১৪০, আসিফ ৮৬, মার্শাল ৫৬, শামসুর ৪৭, জাবিদ ২৪, শরীফউল্লাহ ২০; আল আমিন ৫/৪৯, কামরুল ২/৮৪, নাসুম ২/১১১, সোহাগ ১/৯১)। বরিশাল ১ম ইনিংস: ৩৯ ওভারে ১৪১/০ (শাহরিয়ার ৭৯*, সাঈফ ৫৫*)। রাজশাহী-সিলেট, বিকেএসপি-২ রাজশাহী ১ম ইনিংস: ১৪৯.৩ ওভারে ৪৮২ (মাইশুকুর ১৫৮, জুনায়েদ ১১২, ফরহাদ হোসেন ৮৭, তারেক ৪৯, হাবিবুর ৩২; এনামুল জু. ৪/১৩৭, রাহাতুল ২/৪৭, অলক ২/৮৭, সাদিকুর ২/১২৯)। সিলেট ১ম ইনিংস: ৩২ ওভারে ৯৬/৪ (অলক ২৮*, রাহাতুল ২৮; সাকলাইন ২/৪৯, সানজামুল ১/২২, মুক্তার ১/২৩)। ঢাকা বিভাগ-চট্টগ্রাম, বিকেএসপি-৩ চট্টগ্রাম ১ম ইনিংস: ১৫৫। ঢাকা বিভাগ ১ম ইনিংস: ১২২ ওভারে ৫১৮/৪ (রনি ২০১, মজিদ ১১৩, রকিবুল ৮৯, শুভাগত ৮৭*; নাঈম জু. ২/৬৮, মেহেদী ১/১০১, ইউনুস ১/১২৪)। প্রথম শ্রেণির ক্রিকেটে বাংলাদেশের সেরা পাঁচ বোলার ম্যাচ ওভার রান উইকেট সেরা গড় ৫/১০ এনামুল হক জু. ১০০* ৪০৩৪.০ ১১৮৩৭ ৪০০ ৭/৪৭ ২৯.৫৯ ৩০/৫ আবদুর রাজ্জাক ৭৫* ৩১২০.৫ ৮৭৮২ ৩২৪ ৯/৮৪ ২৭.১০ ১৭/৬ মোহাম্মদ শরীফ ১০০ ২৬০৮.০ ৮৬১৮ ৩২২ ৬/২৪ ২৬.৭৬ ১৫/৩ ইলিয়াস সানি ৮৩* ২৭৩১.০ ৭৯১১ ২৮৪ ৭/৭৯ ২৭.৮৫ ১২/১ মোশাররফ হোসেন ৬৭* ২৬৩৬.৩ ৬৬৩৮ ২৭২ ৯/১০৫ ২৪.৪০ ১৩/৩ নাবিল সামাদ ৮০ ২৯৯৯.৪ ৭৪৪৫ ২৭২ ৮/৬১ ২৭.৩৭ ১৪/২ *ম্যাচ চলছে	2
‘সাফল্য পেলেই সামনে তাকাব’ দািয়ত্ব পেয়েছিলেন শুধু বঙ্গবন্ধু কাপের জন্য। তাতেই বাংলাদেশকে নিয়ে গিয়েছিলেন ফাইনালে। আবারও স্বল্প মেয়াদে প্রধান কোচের দায়িত্ব পেতে যাচ্ছেন লোডভিক ডি ক্রুইফ। বঙ্গবন্ধু কাপের সাফল্যই বাংলাদেশকে নিয়ে বহুদূরে যাওয়ার স্বপ্ন দেখাচ্ছে ডাচ কোচকে ফাইনালের ওই হারের পর রাতে নিশ্চয়ই ভালো ঘুম হয়নি? লোডভিক ডি ক্রুইফ: এমন হারের পর কারোরই ভালো ঘুম হওয়ার কথা নয়। ফাইনালে হেরে অনেক কষ্ট পেয়েছি। যদি ৩-০ বা ৪-০-তে হারতাম, তাতে কোনো দুঃখ থাকত না। কিন্তু শেষ মুহূর্তের গোলটা মানতে পারছি না। একজন পেশাদার কোচ হিসেবে দিন শেষে আপনি জিততেই চাইবেন। তবে একটা সান্ত্বনা, হারলেও আমরা সাধারণ মানুষের মন জিততে পেরেছি। গ্যালারি উপচে পড়েছিল দর্শকে। ইটস এক্সেলেন্ট! ফাইনালের আগে মাত্র এক দিনের বিশ্রামে কি আপনি সন্তুষ্ট ছিলেন? ডি ক্রুইফ: ছেলেরা যতটুকু বিশ্রাম পেয়েছে তাতে আমি মোটেই খুশি হতে পারিনি। দুই দিন আগেই একটা বড় ম্যাচ খেলার পর মাত্র এক দিনের বিশ্রাম মোটেই পর্যাপ্ত নয়। অন্তত ৭২ ঘণ্টার বিশ্রাম দরকার ছিল। বছর দুয়েক আগের বাংলাদেশ দল আর বর্তমান দলের মধ্যে কতটা ব্যবধান দেখেন? ডি ক্রুইফ: দুই বছর আগে যখন এ দেশে আসি, তখন দলের অবস্থা কেমন ছিল সবাই তা জানে। আমি এসে ওদের খেলার ধরনটা বোঝার চেষ্টা করেছি। দল তখন খেলত পুরোনো ইংলিশ স্টাইলে। ছেলেরা লম্বা বল শূন্যে উঠিয়ে লড়াই করার চেষ্টা করত। কিন্তু বাংলাদেশের ফুটবলাররা খর্বকায়। যখন কোনো দলে দীর্ঘদেহী, শক্তিশালী এবং প্রতিভাবান ফুটবলার থাকবে, তখনই এমন খেলার চেষ্টা করবেন। আমি সেটা বদলে ডাচ ঘরানায় খেলাচ্ছি। এর ফলও নিশ্চয়ই পাচ্ছে বাংলাদেশ। মার্চে ঢাকায় এএফসি অনূর্ধ্ব-২৩ টুর্নামেন্টের বাছাই। এটা নিয়ে আপনার পরিকল্পনা কী? ডি ক্রুইফ: সবকিছু ঠিকমতো এগোলে এবং ফুটবলাররা ফিট থাকলে এসব টুর্নামেন্টে আমাদের ভালো করার সুযোগ থাকবে। আমি চাইব বাংলাদেশ পরের রাউন্ডে উঠুক। কিন্তু বাস্তবতাও বুঝতে হবে। ভারত আমাদের সমপর্যায়ের দল। উজবেকিস্তান ও সিরিয়া অনেক শক্তিশালী। আমাদের জন্য গুরুত্বপূর্ণ হলো নির্দিষ্ট দিনে ভালো খেলা। আপনাকে তো আবারও শর্ত সাপেক্ষে অনূর্ধ্ব-২৩ টুর্নামেন্টের জন্য নিয়োগ দিতে যাচ্ছে বাফুফে। কিন্তু ফুটবলাররা আপনাকে দীর্ঘ মেয়াদে চাইছেন। ডি ক্রুইফ: ফুটবলারদের এই চাওয়াটা আমার জন্য অনেক বড় প্রাপ্তি। আমি খুব খুশি হয়েছি এটা শুনে। আসলে ছেলেদের সবার সঙ্গেই আমার ভালো সম্পর্ক। আমরা একটা সুখী পরিবার। প্রতিটি ম্যাচেই আমরা সবাই বাড়তি কিছু দিতে চাই। এভাবে অল্প মেয়াদের চুক্তিতে কি স্বচ্ছন্দে কাজ করা যায়? ডি ক্রুইফ: এটা নিয়ে এখনই কথা বলব না। তবে এ মুহূর্তে আমাদের মধ্যে কী আলোচনা হয়েছে সেটা নিয়ে মোটেও ভাবছি না। হ্যাঁ, আমাকে সামনের টুর্নামেন্টের জন্য দায়িত্ব দেওয়া হয়েছে। যেভাবে বিষয়টি ঠিক হয়েছে তাতে আমরা দুই পক্ষই স্বাচ্ছন্দ্য বোধ করছি। আন্তর্জাতিক ফুটবলে সাফল্যই আসল। সাফল্য পেলে তবেই সামনে তাকাব। না হলে চাকরি শেষ। এটাই কোচদের জীবন। আপনি নাকি আরও অনেক দেশে কাজের প্রস্তাব পেয়েছিলেন? ডি ক্রুইফ: আমি আফ্রিকা, দক্ষিণ আমেরিকা এবং এশিয়ার অনেক দেশে কাজের প্রস্তাব পেয়েও সাড়া দিইনি। কারণ বাংলাদেশের ফুটবলের প্রতি আমার একটা ভালোবাসা জন্মেছে। দুই বছর আগে আমরা একটা লক্ষ্য নিয়ে কাজ শুরু করি। ফুটবলকে জনগণের কাছে পৌঁছে দিতে স্টেডিয়ামে দর্শক আনতে চেয়েছিলাম। সেটা মনে হয় পেরেছি। এটা একটা অভিযান। আপাতত সেটা শেষ। কিন্তু পরের ধাপের জন্য আরও কাজ করতে হবে। এ জন্য আরও সময় দরকার।	2
বার্সার অনেক পাওয়ার রাত কোন প্রাপ্তিটা বড় করে দেখবেন বার্সেলোনা কোচ লুইস এনরিকে? সব প্রতিযোগিতা মিলিয়ে টানা নয় ম্যাচ জিতে রিয়াল মাদ্রিদের ১ পয়েন্ট পেছনে চলে আসা? আরেকটি মেসিময় রাত? নাকি ছয় ম্যাচ পর লুইস সুয়ারেজের গোলখরা কাটানো? যেটাই হোক, পরশু অ্যাথলেটিক বিলবাওয়ের মাঠ থেকে অনেক কিছু নিয়েই ফিরেছে বার্সেলোনা। ৫-২ গোলের জয়ে যে লা লিগা জেতার স্বপ্নে আরেকটু রং লাগল! মেসির প্রথম গোলটা অবশ্য ভাগ্যপ্রসূত, ১৫ মিনিটে ফ্রি-কিকটা প্রতিপক্ষ ডিফেন্ডার লাপোর্তের গায়ে লেগে ঢুকে যায় জালে। ২৬ মিনিটেই সুয়ারেজ পেয়েছেন অনেক স্বস্তির এক গোল। তবে ৫৯ থেকে ৬৬ মিনিট পর্যন্ত মোটামুটি একটা পাগুলে সময় গেছে, চার-চারটি গোল হয়েছে এই সময়ে। বিলবাওয়ের মিকেল রিকোর গোলে শুরু, ৬৬ মিনিটে আবার বিলবাওয়ের আদুরিজ গোল করার পর স্কোরলাইন ৪-২! এর মধ্যে বার্সার হয়ে গোল করেছেন নেইমার, আরেকটি আত্মঘাতী, যদিও ওটা মেসিরও হতে পারত। ৮৬ মিনিটে পেদ্রো গোল করে বিলবাওয়ের কফিনে ঠুকে দিয়েছেন শেষ পেরেক। ম্যাচ শেষে এনরিকে উচ্ছ্বাস লুকিয়ে রাখতে পারেননি, ‘মেসিকে কোচিং করাতে পারা বড় গর্বের বিষয়। পুরো দলটাকেই।’ সুয়ারেজ বললেন গোলখরা তাঁকে কতটা উদ্বিগ্ন করে তুলেছিল, ‘আমি নিজের কড়া সমালোচক। নিজের ওপরে খুবই রাগ হচ্ছিল আমার (গোল না পেয়ে), তবে আমি জানতাম গোল আসবে। আমি স্নায়ুচাপে ভুগিনি, তবে দলকে সাহায্য করতে না পারায় খানিকটা উদ্বেগের মধ্যে ছিলাম।’ এএফপি।	2
২৩ বছর পর আইভরিকোস্ট ডাকার ফিরল বাটাতে। ২৩ বছর আগে সেনেগালের রাজধানীতে প্রথমবার আফ্রিকান শ্রেষ্ঠত্বের মুকুট পরেছিল আইভরিকোস্ট। পরশু ইকুয়েটোরিয়াল গিনির বাটায় আবার সেটা ফিরে পেল ‘এলিফ্যান্টসরা’। সেবার প্রতিপক্ষ ছিল ঘানা আর শিরোপা এসেছিল টাইব্রেকারের রুদ্ধশ্বাস নাটকীয়তায়। কী অদ্ভুত কাকতাল, পরশুও সেই ঘানাকেই আরেকবার স্বপ্নভঙ্গের বেদনায় পুড়তে হলো, তাও টাইব্রেকার-নাটকের পরেই! টাইব্রেকারে ৯-৮ গোলে হারিয়েই শিরোপা জিতেছে আইভরিকোস্ট। মিল এখানেই শেষ হয়ে যাচ্ছে না। ডাকারের ১৯৯২ ফাইনালটি নির্ধারিত সময়ে ছিল গোলশূন্য ড্র, অতিরিক্ত সময়ে গিয়েও গেরো খুলতে পারেনি কেউ। পরশুও তা-ই, নির্ধারিত সময়ের পর অতিরিক্ত ৩০ মিনিটেও কোনো গোল নেই। ঘানাই অবশ্য কাছাকাছি গিয়েছিল, ২৫ মিনিটে ক্রিস্টিয়ান আটসুর শট ফিরে আসে পোস্টে লেগে, আর ৩৬ মিনিটে আবারও অল্পের জন্য বেঁচে যায় আইভরিকোস্ট। এবার আন্দ্রে আইয়ুর শট পোস্টে লেগে চলে যায় বাইরে। শেষ পর্যন্ত ম্যাচ গড়ায় টাইব্রেকারে। তখনো ঘানাকেই মনে হচ্ছিল সম্ভাব্য বিজয়ী। প্রথম দুই কিকে গোল করতে পারেননি আইভরিকোস্টের উইলফ্রায়েড বনি ও তাল্লো গাদজি। কিন্তু ঘানার আফ্রিয়ি আকুয়া ও ইমানুয়েল ফ্রিমপংয়ের ব্যর্থতায় পাঁচটা কিকের পরও থাকে সমতা। খেলা গড়ায় সাডেন ডেথে, সেখানেও ৮-৮ গোলে সমতার পর কিক নিতে আসেন ঘানার গোলরক্ষক আমিদা ব্রিমাহর। সেটা ঠেকানোর পর নিজে গোল করে তোরের দলকে উচ্ছ্বাসে ভাসিয়ে দেন গোলরক্ষক বুবাক্যার ব্যারি। কোচ হার্ভি রেনারের জন্য উপলক্ষটা নতুন নয়, তিন বছর আগে শিরোপা এনে দিয়েছেন জাম্বিয়াকে। এবার শিরোপা এনে দিলেন তৃষ্ণার্ত আইভরিকোস্টকে। অপেক্ষার পালা শেষ হওয়ায় উচ্ছ্বসিত আইভরিকোস্ট অধিনায়ক আফ্রিকার বর্ষসেরা ফুটবলার ইয়া তোরে, ‘অনেক দিন এটার জন্য অপেক্ষা করছি। অবশেষে স্বপ্ন সত্যি হলো। ক্লাবের হয়ে কিছু জেতা দুর্দান্ত তো বটেই, তবে জাতীয় দলের হয়ে জেতার অনুভূতি আসলেই অবিশ্বাস্য। অধিনায়ক হিসেবে অনুভূতিটা ঠিক ভাষায় প্রকাশ করা এখন আমার জন্য কঠিন।’ এএফপি, রয়টার্স।	2
দিলশান-গাপটিলের সেঞ্চুরি বিশ্বকাপ আর বৃষ্টি—এই দুটি শব্দ পাশাপাশি মানেই দক্ষিণ আফ্রিকার বেদনার গল্প। দক্ষিণ আফ্রিকা বিশ্বকাপ খেলতে গেছে, সঙ্গী হয়েছে বৃষ্টিও। তবে এবার যন্ত্রণার গল্প নয়। যদিও প্রস্তুতি ম্যাচ, তার পরও জয় সব সময়ই স্বস্তির। ক্রাইস্টচার্চে বৃষ্টিবিঘ্নিত ম্যাচে দক্ষিণ আফ্রিকা হারিয়েছে শ্রীলঙ্কাকে। নিউজিল্যান্ডের আরেক ভেন্যু লিঙ্কনে বৃষ্টি তো শেষ হতে দিল না একটি ইনিংসই। তবে যতটুকু খেলা হয়েছে, এবারের অন্যতম ফেবারিট নিউজিল্যান্ডকে কাঁপিয়ে দিয়েছিল জিম্বাবুয়ে। আরেক ম্যাচে ওয়েস্ট ইন্ডিজকে ৯ উইকেটে উড়িয়ে দিয়ে ইংল্যান্ড বিতর্কজর্জর ক্যারিবিয়ানদের সম্ভাব্য পরিণতির ইঙ্গিতই হয়তো দিল! সিডনি ক্রিকেট গ্রাউন্ড এমনিতে ব্যাটিং-স্বর্গ, সঙ্গে স্পিন ধরে খানিকটা। তবে কাল ক্যারিবিয়ানদের গুঁড়িয়ে দিয়েছে ইংলিশ পেসাররা। সেটিও তাদের সবচেয়ে ভয়ংকর দুটি অস্ত্র ছাড়াই। অ্যান্ডারসন-ব্রডকে খেলানো হয়নি, ক্রিস ওকসই ছিলেন যথেষ্ট। ১৯ রানে নিয়েছেন ৫ উইকেট, সঙ্গে স্টিভেন ফিন ২টি, ক্রিস জর্ডান ও রবি বোপারা একটি করে। ক্রিস গেইল ও ড্যারেন ব্রাভো ‘গোল্ডেন ডাক’, কুড়ি ছুঁতে পেরেছেন মাত্র দুজন—লেন্ডল সিমন্স (৪৫) ও ডোয়াইন স্মিথ (২১)। ২৯.৩ ওভারে ১২২ রানে অলআউট লয়েড-রিচার্ডসের উত্তরসূরিরা। ইংল্যান্ড জিতে গেছে শুধু মঈন আলীকে (৪৬) হারিয়েই। ৩৫ রানে অপরাজিত ছিলেন ইয়ান বেল, ২৫ রানে টেলর। লিঙ্কনে বৃষ্টিতে পরিত্যক্ত ম্যাচে নিউজিল্যান্ড ৩০.১ ওভারে ১৫৭ ছিল ৭ উইকেটে। এর এক শই একজনের ব্যাটের দান! ৮৬ বলে ১০০ করেছেন মার্টিন গাপটিল। দুই অঙ্ক ছুঁয়েছেন আর শুধু রস টেলর (১১)। দুটি করে উইকেট নিয়েছেন তিনাশে পানিয়াঙ্গারা ও এলটন চিগুম্বুরা। বিশ্বকাপের ঠিক আগে এটি কিউদের জন্য হতে পারে সতর্কবার্তা। গাপটিল রানখরা থেকে রানে ফিরছেন। আর তিলকরত্নে দিলশান ভাসছেন রানের স্রোতেই। ক্রাইস্টচার্চে কাল লঙ্কান ওপেনার করেছেন ৮৩ বলে ১০০। অধিনায়ক অ্যাঞ্জেলো ম্যাথুস ৫৮, মিডল অর্ডারে নেমে দিমুথ করুণারত্নে ৪৬। শ্রীলঙ্কার রান যখন ৪৪.৪ ওভারে ৭ উইকেটে ২৭৯, বৃষ্টির বাধা আসে। লঙ্কানরা আর ব্যাটিংয়েই নামতে পারেনি, দক্ষিণ আফ্রিকার লক্ষ্য দাঁড়ায় ২৫ ওভারে ১৮৮। তিন শর আশপাশে স্কোরের চেয়ে সমীকরণে যেটি খানিকটা হলেও সহজ। হাশিম আমলা ও কুইন্টন ডি ককের ১৫ ওভারে ১১৬ রানের উদ্বোধনী জুটিতেই জয় অনেকটা নিশ্চিত করে ফেলে দক্ষিণ আফ্রিকা। চোট কাটিয়ে ফেরা ডি কক দলকে স্বস্তি দিয়ে ফিরেছেন রানেও, ৫৫ বলে ৬৬। ‘রানমেশিন’ আমলা করেছেন ৪০ বলে ৪৬। দ্রুত রান তাড়ায় পরে ৫ উইকেট হারালেও জয় তাদের ৩ বল আগেই। ক্রিকইনফো।	2
৫০ বছর পর... ৩ এপ্রিল, ১৯৬১। অসর্নো থেকে ম্যাচ খেলে সান্তিয়াগো ফিরছিল চিলির গ্রিন ক্রস ফুটবল দল। আন্দিজ পর্বতমালার ওপরে কোনো একটা জায়গায় এসে তাদের বহনকারী বিমানটা হারিয়ে যায়। এর পর অনেক চেষ্টা করেও সেই বিমানটি খুঁজে পাওয়া যায়নি। ৩৪ জন আরোহীর সবাই মারা গেছে বলেও ধরে নেওয়া হয়। এত দিন পর সেই বিমানের ধ্বংসাবশেষ খুঁজে পেয়েছেন একদল পর্বতারোহী। সান্তিয়াগো থেকে ৩০০ কিলোমিটার দূরে মোলের এক দুর্গম গিরিখাতে একটা বিমান বিধ্বস্ত হওয়ার চিহ্ন খুঁজে পেয়েছেন তাঁরা। সেখানে মানুষের হাড়গোড়ও পাওয়া গেছে, এটাই যে সেই বিমান সেটা মোটামুটি নিশ্চিতই। এত দিন মনে করা হয়েছিল, বিমানটি চিলির লিনারেস শহরের আশপাশের কোথাও হারিয়ে গেছে। এএফপি।	2
রাজশাহীতে ক্রিকেট গতকাল শুরু রাজশাহী প্রিমিয়ার ডিভিশন ক্রিকেটের উদ্বোধনী ম্যাচে টাউন ক্লাব ৫ উইকেটে অ্যালাইড ক্রিকেট ক্লাবকে হারিয়েছে। ৩৮.৫ ওভারে ১১২ রানে অলআউট অ্যালাইড ক্লাব। ৩০.৪ ওভারেই লক্ষ্য পেরোয় টাউন ক্লাব।—রাজশাহী অফিস।	2
টানা সেঞ্চুরি তামিম ইকবালের পর দ্বিতীয় বাংলাদেশি হিসেবে প্রথম শ্রেণির ক্রিকেটে টানা তিন ইনিংসে সেঞ্চুরি পেলেন রনি তালুকদার। তবে বিশ্ব রেকর্ড থেকে এখনো তিন সেঞ্চুরি পেছনে ঢাকা বিভাগের এই ডানহাতি ওপেনার। প্রথম শ্রেণির ক্রিকেটে টানা ছয় ইনিংসে সেঞ্চুরি আছে তিনজনের। তিনজনই জগদ্বিখ্যাত—সি বি ফ্রাই, ডন ব্র্যাডম্যান ও মাইক প্রোক্টর। ১৯০১ সালের ১৫ আগস্ট থেকে ১২ সেপ্টেম্বরের মধ্যে কাউন্টি ক্রিকেটে সাসেক্সের হয়ে টানা ছয় সেঞ্চুরি করেন ফুটবল ও ক্রিকেট দুই খেলাতেই ইংল্যান্ডের প্রতিনিধিত্ব করা ফ্রাই। স্যার ডন ব্র্যাডম্যান ১৯৩৮-৩৯ মৌসুমে করেন টানা ছয় সেঞ্চুরি। এই ছয় সেঞ্চুরির পাঁচটি দক্ষিণ অস্ট্রেলিয়া ও একটি ডন ব্র্যাডম্যান একাদশের হয়ে করা। দক্ষিণ আফ্রিকান মাইক প্রোক্টর ১৯৭০-৭১ মৌসুমে রোডেশিয়ার হয়ে দক্ষিণ আফ্রিকার ঘরোয়া ক্রিকেটে করেন টানা ছয় সেঞ্চুরি।	2
নিজেকে ছাড়িয়ে যাক সাকিব তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখার শেষটি আজ শুরু থেকেই আমরা জানতাম সাকিব হতে যাচ্ছে ‘স্পেশাল’ কিছু। সেই ‘স্পেশাল’ কিছু যে হবে এতটা ‘স্পেশাল’, হয়তো ভাবতে পারিনি আমরা কেউই। সাকিবকে নিয়ে আমি কী বলব! আমরা দারুণ ভাগ্যবান যে ওর মতো একজন ক্রিকেটার পেয়েছি। আমাদের দেশের জন্য, আমাদের ক্রিকেটের জন্য ওপরওয়ালার বিশেষ উপহার সাকিব। সত্যি বলতে, সাকিবকে নিয়ে যখনই কিছু বলি, যত কিছুই বলি না কেন, আমার মনে হয় কখনোই পর্যাপ্ত হয় না। সাকিব এতটা উচ্চতায়, যা আমাদের ধরাছোঁয়ার বাইরে। এতটা বিশাল, যাকে আটকাতে পারি না কোনো গণ্ডিতেই। শুরুর দিকের সাকিবকে আমার খুব মনে পড়ে। এমনিতে প্রয়োজন ছাড়া খুব একটা কথা বলত না, একটু চুপচাপই থাকত। আমরা তিন বন্ধু, আমি-মাশরাফি-রাসেলের সঙ্গেই বেশি মিশত। অনূর্ধ্ব-১৯ থেকেই তো ওর নাম শুনে আসছি। পরে খুব কাছ থেকে দেখে বুঝলাম, সাকিব আসলেই অন্য পর্যায়ের একজন। সবচেয়ে বেশি যেটা চোখে পড়েছে, ছোট থেকেই ও স্মার্ট। অনেক অনেক স্মার্ট। স্মার্ট মানে এখানে আমি ক্রিকেটের কথা বলছি, ক্রিকেট ভাবনায় স্মার্ট। নিজেকে, নিজের ক্রিকেটকে খুব ভালো জানত ও যখন বুঝত তখন থেকেই। আমরা অনেকেই অনেক সময় না বুঝে অনেক কিছু করি। পরে বুঝতে পারি ওটা ছিল বেকার পরিশ্রম। সাকিব কখনোই খুব বেশি পরিশ্রমী বা গায়ে খাটা ক্রিকেটার নয়। কিন্তু নিজের যতটুকু দরকার, ততটুকু করত এবং করে পুরো শতভাগ দিয়ে। ওর অনুশীলন হলো ‘সলিড’ অনুশীলন, কমবেশি নেই। ওর ভেতরে এসব হয়তো সহজাতভাবেই ছিল, মানসিকভাবে দারুণ স্মার্ট। সাকিব এত বড় হবে, অতটা হয়তো ভাবতে পারিনি। কিন্তু এখন পেছন ফিরে তাকিয়ে হিসাব মেলালে মনে হয়, এখানেই তো ওর আসার কথা! সাকিব যখন প্রথমবার এক নম্বর অলরাউন্ডার হলো, সেটিই ছিল আমাদের বড় পাওয়া। শুধু ক্রিকেট কেন, গৌরবটা গোটা দেশেরই। একটি জায়গায় বাংলাদেশ বিশ্বের সেরা! আমাদের সেই সাকিব এখন তিন সংস্করণেই বিশ্বসেরা। অর্জন সাকিবের, গৌরব সারা দেশের। র্যাঙ্কিংয়ের বাইরেও কথা আছে। র্যাঙ্কিং হয়তো স্বীকৃতি, কিন্তু এটাও ভাবুন, ওর মতো অলরাউন্ডার বিশ্ব ক্রিকেটে এখন আর কে আছে? আধুনিক ক্রিকেটে অলরাউন্ডারদের সংজ্ঞাই বদলে গেছে। একটু ব্যাটিং-বোলিং পারলেই অলরাউন্ডার। কিন্তু ব্যাটিং-বোলিং দুটি দিয়েই জাতীয় দলে খেলার মতো ক্রিকেটার এখন কজন আছে? আমি তো সাকিব ছাড়া আর কাউকে দেখি না। ব্যাটিং-বোলিংয়ের কারণে ওর ফিল্ডিং অনেকেই আলাদা করে খেয়াল করেন না। অথচ ফিল্ডিংয়েও সাকিব সেরাদের একজন। ক্যাচ কখনোই ছাড়ে না, সরাসরি থ্রোতে স্টাম্পে সবচেয়ে বেশি বল লাগায়, ওর আশপাশ দিয়েও কখনো বল পার হয় না। শুধু বাংলাদেশ নয়, যেকোনো দলেই খেলতে পারে সাকিব। এই প্রসঙ্গে বলি, সাকিব বাংলাদেশের বলেই আসলে যতটা প্রাপ্য, ততটা কৃতিত্ব ওকে দেওয়া হয় না। অত বড় করে দেখা হয় না। যদি ইংল্যান্ড-অস্ট্রেলিয়া-ভারতের হতো, সাকিব আরও বেশি আলোয় থাকত। সেদিক থেকেই এই বিশ্বকাপ সাকিবের জন্য অনেক বড় সুযোগ। এমনিতে তার প্রমাণ করার কিছু নেই। তবে চ্যালেঞ্জ জেতার আছে অনেক। বিশ্বকাপের মতো আসরে অস্ট্রেলিয়া-নিউজিল্যান্ডে বড় দলগুলোর বিপক্ষে ভালো করার চ্যালেঞ্জ। এই ভালোর সংজ্ঞা সাকিবের জন্য অন্য রকম। স্রেফ ৫০-৬০ করা বা একটি-দুটি উইকেট নয়। বড় দলগুলোর বিপক্ষে দারুণ কিছু করা। দলের জয়ে বড় অবদান রাখা, কিংবা একাই ম্যাচ জেতানো। ব্যাটিং-বোলিং দুটিই সাকিবকে করতে হয় গুরুত্বপূর্ণ সময়ে। সেই সময়টায় দারুণ কিছু করে ম্যাচের মোড় ঘুরিয়ে দেওয়া। প্রাপ্য যেটুকু দিতে এখনো কার্পণ্য আছে ক্রিকেট বিশ্বের, পারফরম্যান্স দিয়েই সেটুকু আদায় করে ও যেন দেখিয়ে দেয় সবাইকে। এ প্রসঙ্গে আামি আরেকটু সামনে তাকাতে চাই। বিশ্বকাপের পরে আমাদের চারটি বড় দলের সঙ্গে সিরিজ আছে। আশা করি ওই সিরিজগুলোতেও সাকিব ওদের চোখে আঙুল দিয়ে দেখিয়ে আদায় করে নেবে যোগ্য স্বীকৃতি। তবে এটাও মানতে হবে যে বিশ্বকাপের গুরুত্ব আলাদা। শচীন টেন্ডুলকারের এত এত কীর্তির মধ্যে বিশ্বকাপে ভালো পারফরম্যান্সের কথাই সবার আগে আসে। আমি চাই সাকিবও তেমন কিছু করুক, যেন ওর শ্রেষ্ঠত্ব নিয়ে কখনো সংশয় না থাকে। কিংবা স্যার ডন ব্র্যাডম্যান। আমি জানি, টেন্ডুলকার-ব্র্যাডম্যানের নাম দেখে অনেকেরই ভ্রু কুঁচকে যাচ্ছে। কিন্তু অস্ট্রেলিয়ার জন্য ব্র্যাডম্যান বা ভারতের জন্য টেন্ডুলকার যেমন ছিলেন, আমাদের জন্য সাকিব তার চেয়ে কোনো অংশেই কম নয়, বরং অনেক সময় বেশি। ব্র্যাডম্যানের পরিসংখ্যানই যেমন চূড়ায় তুলে রেখেছে তাঁকে, সাকিবও ক্যারিয়ারে এমন কিছু করুক, যেন আজ থেকে অনেক অনেক দিন পরও ওই সংখ্যাগুলোই আলাদা করে রাখে ওকে। যেন যুক্তি-তর্কের ঊর্ধ্বে তুলে নিতে পারে নিজেকে। সেই সামর্থ্য অবশ্যই সাকিবের আছে। আগেই বলেছি, বিশ্ব ক্রিকেটে সাকিবের মতো কেউ নেই। ওর লড়াইটা এখন নিজের সঙ্গেই। অনেক সময় অন্যদের ছাড়িয়ে যাওয়ার চেয়ে নিজেকে ছাড়িয়ে যাওয়া কঠিন। তবে সাকিবকে চিনি বলেই জানি, ও পারবে। নিজেকে ছাড়িয়ে যাওয়ার শুরু হোক বিশ্বকাপ দিয়েই!	2
ভারতের একটা জয় ওয়ানডেতে টেস্টের মতো বড় স্কোর গড়া যেন অভ্যাস বানিয়ে ফেলেছেন রোহিত শর্মা। দুটি ডাবল সেঞ্চুরিয়ানের ব্যাট থেকে কাল বিশ্বকাপের প্রস্তুতি ম্যাচে এল ১৫০। ভারত ১৫৩ রানে হারিয়েছে আফগানিস্তানকে। সেই নভেম্বরে অস্ট্রেলিয়ায় পা রাখার পর ভারতের এটি প্রথম জয়! কালকের আরেক প্রস্তুতি ম্যাচে অবশ্য হয়েছে অঘটন। দুটি সহযোগী দেশের লড়াইয়ে এমনিতে অঘটন বলে কিছু থাকার কথা নয়। তবে সহযোগীদের মধ্যে আয়ারল্যান্ডের যে অবস্থান, তাতে স্কটল্যান্ডের বিপক্ষে ১২৭ রানে হারকে চমক-জাগানিয়া বলতেই হয়! সিডনির অলিম্পিক পার্ক ওভালে স্কটিশ ইনিংসের মেরুদণ্ড ম্যাচ মাচানের সেঞ্চুরি। ১০৮ বলে ১০৩ রান করেছেন সাসেক্সের এই ব্যাটসম্যান। সঙ্গে অধিনায়ক প্রেস্টন মমসেন ৫৬, ৪০ বলে ৫২ রিচি বেরিংটন। শেষ ১০ ওভারে ১০৬ রান তুলে স্কটল্যান্ড ২৯৬। পল স্টার্লিং (৩৭) ও উইলিয়াম পোর্টারফিল্ড (২৩) উদ্বোধনী জুটিতে আয়ারল্যান্ডকে এনে দিয়েছিলেন ৫৭ রান। কিন্তু আর ৬০ রান যোগ করে অলআউট তারা ২৭ ওভারেই! স্কটিশ মিডিয়াম পেসার অ্যালাসডাইর ইভানস নিয়েছেন ৪ উইকেট, অভিজ্ঞ অফ স্পিনার মাজিদ হক তিনটি। আইরিশদের সঙ্গে এই মাঠেই বাংলাদেশের দ্বিতীয় প্রস্তুতি ম্যাচ আগামীকাল। অ্যাডিলেডে ভারতকে শুরুতে কাঁপিয়ে দিয়েছিল আফগান পেস জুটি। শিখর ধাওয়ানকে (৪) ফেরান হামিদ হাসান, বিরাট কোহলিকে (৫) দওলত জাদরান। ৪ ওভারে ভারত তখন ২ উইকেটে ১৬! এরপরই রোহিত ও সুরেশ রায়নার পাল্টা আক্রমণ। তৃতীয় উইকেটে দুজনের ১৪৭ বলে ১৫৮ রানের জুটি ভাঙে রায়নার (৭১ বলে ৭৫) রানআউটে। ৪৯ বলে ফিফটি ছুঁয়েছেন রোহিত, শাপুর জাদরানকে দুই ছক্কায় সেঞ্চুরি ৯৪ বলে। শেষ পর্যন্ত ১২ চার ও ৭ ছক্কায় ১২২ বলে ১৫০। আগের ম্যাচের মতো কালও ক্ষুরধার ছিল রাহানের ব্যাট, ৬১ বলে করেছেন অপরাজিত ৮৮। ভারত ৫ উইকেটে ৩৬৪। ভারতীয়দের ক্যাচ মিসের মহড়ার মাঝেও চ্যালেঞ্জ জানাতে পারেনি আফগানরা। ৫০ ওভার খেলে ৮ উইকেটে ২১১। নওরোজ মঙ্গল করেছেন ৬০, তরুণ ওপেনার উসমান গনি ৪৪। ক্রিকইনফো।	2
সিডনিতে বিশ্রামের আমেজ সিডনির শেরাটন অন দ্য পার্ক হোটেল থেকে হেঁটে গেলে মিনিট দশেকের পথ সিডনি অপেরা হাউস। বিখ্যাত হাইড পার্ক তো খুবই কাছে। ছুটির দিনে ঘুরে বেড়ানোর জন্য দারুণ সব জায়গা এগুলো। তবে কাল বাংলাদেশ দলের ক্রিকেটাররা যে শুধু এসব জায়গায়ই ঘুরে বেড়ালেন, তা নয়। কেউ কেউ ঢুঁ মারলেন হোটেলের আশপাশের শপিং সেন্টারগুলোতেও। পরশু পাকিস্তানের বিপক্ষে প্রস্তুতি ম্যাচের পর কালকের দিনটা একরকম ছুটিই ছিল বাংলাদেশ দলের। অনুশীলন ছিল ঐচ্ছিক। তার পরও প্রথম প্রস্তুতি ম্যাচে না খেলা নাসির হোসেন, আল-আমিন ও তাইজুল ইসলামের সঙ্গে ড্রুমোইন ওভালে অনুশীলন করতে গেছেন মুশফিকুর রহিম, মুমিনুল হক ও সাব্বির রহমান। দুপুরের পর ঘণ্টা দুয়েক অনুশীলন করেছেন তাঁরা। কাল আয়ারল্যান্ডের বিপক্ষে শেষ প্রস্তুতি ম্যাচটি মাশরাফি বিন মুর্তজার দল খেলবে ব্ল্যাকটাউন অলিম্পিক পার্ক ওভালে। গত ম্যাচে এ মাঠেই পাকিস্তানের কাছে ৩ উইকেটে হেরেছে তাঁরা। অবশ্য দল সূত্রের খবর, পাকিস্তানের কাছে হারটাকে বড় করে না দেখে ওই ম্যাচের প্রাপ্তিগুলো নিয়েই ভাবতে চায় বাংলাদেশ দল। তবে জিততে চায় কালকের ম্যাচটি। বিশ্বকাপের মূল পর্বে তাহলে যাওয়া যায় জয়ের স্বাদ নিয়ে। আফগানিস্তানের বিপক্ষে ম্যাচ দিয়ে বাংলাদেশের বিশ্বকাপ শুরু হবে ১৮ ফেব্রুয়ারি। তার আগে বাংলাদেশ দল ক্যানবেরা যাবে ১৩ ফেব্রুয়ারি।	2
স্লেজিংয়ে সাবধান! স্লেজিংয়ের বয়স আর ক্রিকেটের বয়স যেন একই। সেই ডব্লু জি গ্রেসের আমল থেকে ডেনিস লিলি, মার্ভ হিউজের পর হাল আমলের ডেভিড ওয়ার্নার, বিরাট কোহলিরা যুগে যুগে স্লেজিংয়ের ‘ব্যাটন’ বয়ে নিয়ে চলেছেন। স্লেজিংকে কেউ বলেন ‘শিল্প’, কারও চোখে আবার এটি ‘কুৎসিত’। স্লেজিং করে ক্রিকেটাররা জরিমানা গুনেছেন, শুনেছেন সতর্কবার্তা। কিন্তু স্লেজিং চলেছে স্বমহিমায়। তবে বিশ্বকাপে আইসিসি স্লেজিংয়ের ব্যাপারে কঠোর হতে চলেছে। আইসিসির আচরণবিধির যেকোনো একটি ধারা লঙ্ঘন করলেই ক্রিকেটারদের ওপর নেমে আসবে নিষেধাজ্ঞার খড়্গ। সাম্প্রতিক সময়ে স্লেজিংয়ের প্রভাব খুব বেশি নেতিবাচক হয়ে দাঁড়াচ্ছে বলে মনে করেন আইসিসির প্রধান নির্বাহী ডেভ রিচার্ডসন, ‘কয়েক মাস আগে থেকেই এটা শুরু হয়েছে। কোনো কোনো ম্যাচে কিছু কিছু খেলোয়াড়ের আচরণ তো একেবারেই অগ্রহণযোগ্য ছিল। অপেক্ষাকৃত উঠতি দর্শকদের জন্য এটা ভালো উদাহরণ নয়।’ শাস্তির কথাটাও জানিয়েছেন তিনি, ‘প্রথমবার আপনাকে জরিমানা করা হতে পারে। কিন্তু এর পুনরাবৃত্তি হলে অবশ্যই নিষিদ্ধ করা হবে। আর যাদের এই টুর্নামেন্টের আগেও সতর্ক করা হয়েছে, তারাও এর আওতায় আসবেন।’ রয়টার্স।	2
বলছেন হ্যাজলউড... ত্রিদেশীয় সিরিজের পর প্রথম প্রস্তুতি ম্যাচেও ভারত হেরেছে বেশ বাজেভাবেই। তবে বর্তমান চ্যাম্পিয়নরা বিশ্বকাপে ভালোভাবে ফিরে আসবে বলে ধারণা অস্ট্রেলিয়ান পেসার জশ হ্যাজলউডের, ‘তাদের ব্যাটিং অর্ডারের ফর্মে আসাটা সময়ের ব্যাপার। দলে কিছু অসাধারণ খেলোয়াড় আছে, তাদের রেকর্ডও অসাধারণ। তারা সঠিক পথে ফিরে আসবে। দলটা বিপজ্জনকও।’ নিজেদের শক্তিমত্তা নিয়ে তিনি বলেছেন দুটি বিষয়—জেমস ফকনারের ব্যাটিং আর পেস বোলিং। ফকনারের লোয়ার অর্ডারের ব্যাটিংকে শক্তি মনে করছেন হ্যাজলউড, ‘যদি ফকনার দলে থাকে, তবে আট নম্বরে তার ব্যাটিং দলকে পূর্ণ শক্তির করে তুলবে। অন্য দলের হয়তো এমন বোলার আছে, যারা একটু-আধটু ব্যাট করতে পারে। কিন্তু আমাদের জিমি (জেমস ফকনার) ম্যাচ শেষ করে আসতে পারে।’ নিজেদের পেস আক্রমণ নিয়েও উচ্চাশা আছে তাঁর, ‘আমার মনে হয় আমাদের পেস বোলিং আক্রমণও বেশ শক্তিশালী।’ অস্ট্রেলিয়ার হয়ে ম্যাচের যেকোনো পর্যায়ে বোলিং করতেও মুখিয়ে আছেন উদীয়মান এই পেসার, ‘সব বোলারই অস্ট্রেলিয়ার হয়ে বোলিং করে ম্যাচ জেতাতে চায়। সেটা শুরুতে, মাঝে বা শেষের দিকের ওভারগুলোতে বোলিং করে হলেও।’ রয়টার্স।	2
আর নয় সেই ভুল বৃষ্টি আর দক্ষিণ আফ্রিকার বিশ্বকাপ স্মৃতিকে একই ফ্রেমে বন্দী করলে যে ছবিটা ভেসে ওঠে, তা শুধুই আক্ষেপে পোড়ায় প্রোটিয়াদের। ১৯৯২-এর সেমিফাইনালে ১ বলে ২২ রানের ট্র্যাজেডি কিংবা ২০০৩ সালের সাজঘর থেকে বাউচারকে পাঠানো ভুল হিসাব। যদি পুরোনো শত্রু বাগড়া বাধায় আবারও! দক্ষিণ আফ্রিকা দল তাই এবার চূড়ান্ত প্রস্তুতিটা নিয়ে রাখছে। কাইল অ্যাবোট জানালেন, বৃষ্টি হানা দেওয়া শ্রীলঙ্কার বিপক্ষে প্রথম প্রস্তুতি ম্যাচেও প্রতিটি রানের হিসাব তাঁরা রেখেছিলেন, ‘আমরা খোলা মন নিয়েই প্রস্তুতি ম্যাচে নেমেছিলাম। কিন্তু ম্যাচের সঙ্গে সঙ্গে ড্রেসিং রুমের পরিবেশও যেভাবে বদলে গেল, সেটা দারুণ। আমরা তো প্রতিটি রানই গুনছিলাম।’ ম্যাচটিকে দক্ষিণ আফ্রিকা হালকাভাবে নেয়নি বলেও জানালেন অ্যাবোট, ‘একঘেয়ে কোনো ম্যাচ থেকে আপনি যদি কোনো প্রতিযোগিতাপূর্ণ ক্রিকেট বের করে আনতে পারেন, তাহলে তা অবশ্যই ভালো। প্রতিটি রানকেই সবাই গুরুত্ব দিয়েছে। আমরা এটিকে আর দশটা ম্যাচের মতো করেই জিততে চেয়েছি।’ এনডিটিভি।	2
‘শুভকামনা’ কনসার্ট আজ থেকে মিরপুর শেরেবাংলা স্টেডিয়ামের মূল ফটক দিয়ে ঢুকতেই সামনে একটি মঞ্চ। ব্যানার টানানো, ‘বাংলাদেশ দলকে শুভকামনা।’ মঞ্চে রাখা সাদা বোর্ড, যেখানে স্বাক্ষর করে দলকে শুভকামনা জানালেন বিসিবিপ্রধান নাজমুল হাসান ও বোর্ড পরিচালকেরা। সুযোগটা থাকছে সবার জন্যই, সব বিভাগীয় ও জেলা শহরে চলছে শুভকামনা স্বাক্ষর সংগ্রহের অভিযান। তবে বিশ্বকাপ অভিযানে বাংলাদেশ দলকে শুভকামনা জানানোর মূল আয়োজন শুরু হচ্ছে আজ। ‘এগিয়ে চলো বাংলাদেশ’ স্লোগানে হতে যাচ্ছে তিনটি কনসার্ট। প্রথমটি আজ খুলনার শেখ আবু নাসের স্টেডিয়ামে। কনসার্ট উপলক্ষে সংবাদ সম্মেলনে কাল বোর্ড পরিচালকদের অনেককে নিয়ে থাকলেন স্বয়ং বোর্ডপ্রধান! কনসার্টের উদ্দেশ্য প্রথমে বলা হলো ‘বিশ্বকাপের হাইপ তোলা।’ কিন্তু যে বিশ্বকাপ হবে অস্ট্রেলিয়া-নিউজিল্যান্ডে, সেটার ‘হাইপ’ কেন বাংলাদেশে তুলতে হবে! আর বাংলাদেশের মানুষের ক্রিকেট উন্মাদনা এমনিতেই যথেষ্ট। বিশ্বকাপের সময় উত্তেজনার পারদ থাকে আরও উঁচুতে। কনসার্ট দিয়ে বাড়তি উন্মাদনা সৃষ্টির আদৌ কি প্রয়োজন আছে? নাজমুল হাসানের ব্যাখ্যা, ‘আসলে শুধু হাইপ তোলা নয়। দেশে এখন যে অবস্থা, ক্রিকেটাররা ওখানে অনেক টেনশনে থাকে। ওদের আমরা এই বার্তা দিতে চাই যে শঙ্কার কিছু নেই। দেশের মানুষ তাদের সঙ্গে আছে। ওদের শুভকামনা জানাতেই এই কনসার্ট।’ আজ খুলনায় গান গাইবে মাইলস, নেমেসিস, শুভ অ্যান্ড ফ্রেন্ডস। চট্টগ্রামের এমএ আজিজ স্টেডিয়ামে আগামীকাল হবে এলআরবি, ওয়ারফেজ ও তীরন্দাজের কনসার্ট। শুক্রবার মিরপুর শেরেবাংলা স্টেডিয়ামে থাকবে মাইলস, এলআরবি, বাপ্পা অ্যান্ড ফ্রেন্ডস, ওয়ারফেজ ও মমতাজ। টিকিট পাওয়া যাবে ইউসিবি ব্যাংকে—খুলনায় খানজাহান আলী শাখায়, চট্টগ্রামে দামপাড়া শাখায়, ঢাকায় ধানমন্ডি ও বসুন্ধরা শাখায়। কনসার্টের আগে পাওয়া যাবে ভেন্যুতেও। টিকিটের দাম খুলনা ও চট্টগ্রামে ১০০, ৩০০ ও ৫০০ টাকা, ঢাকায় ১০০, ৫০০ ও ১০০০ টাকা।	2
‘নার্ভাস’ অমিতাভ প্রথম ক্যামেরার সামনে দাঁড়ানো, প্রথম সিনেমা মুক্তির সেই দিন...অমিতাভ বচ্চনও নিশ্চয়ই ‘নার্ভাস’ ছিলেন। প্রথম, অভিষেক—শব্দগুলোই তো কেমন স্নায়ুর ওপর চাপ ফেলে। আজ এত বছর পর অমিতাভ বচ্চন আবার দাঁড়িয়ে আরেক ‘প্রথম’-এর সামনে। বিশ্বকাপে ভারত-পাকিস্তান ম্যাচে হর্ষ ভোগলে আর কপিল দেবের সঙ্গে প্রথমবারের মতো ক্রিকেটে ধারাভাষ্য দেবেন, এটা ভেবেই স্নায়ুচাপে পড়ে গেছেন ‘বিগ বি’! ছেলে অভিষেক বচ্চন নিজেই জানিয়েছেন বাবার এই রোমাঞ্চের কথা। ধারাভাষ্যের জন্য নাকি জোর প্রস্তুতিও চালিয়ে যাচ্ছেন অমিতাভ বচ্চন। নিজের নতুন ছবির প্রচারণার জন্যই এমন ‘অভিনব’ পন্থা, তবে অমিতাভের মাথায় এখন বোধ হয় সেসব নেই। তিনি যে ‘নার্ভাস’ তাঁর ধারাভাষ্যের অভিষেক নিয়ে! এনডিটিভি।	2
ইব্রা-টাওয়ার প্যারিসে মানুষ কেন যায়? আইফেল টাওয়ার দেখার জন্য, কেউ কেউ আবার লুভর জাদুঘরে গিয়ে জীবন ধন্য করতে। একবার চিন্তা করুন তো, জ্লাতান ইব্রাহিমোভিচের মূর্তি দেখার জন্যও মানুষ প্যারিসে যাচ্ছে! ইব্রা কিন্তু নিজেই সে রকম সম্ভাবনা দেখতে পাচ্ছেন। পরশু ফ্রান্সের বিখ্যাত মুসে গ্রেভিন জাদুঘরে মোমের মূর্তি উদ্বোধন হয়েছে পিএসজি স্ট্রাইকারের। তিন বছর থেকে ফ্রেঞ্চ লিগে খেলছেন ৩৩ বছর বয়সী এই স্ট্রাইকার, এর মধ্যেই অনেক রেকর্ড-টেকর্ডও ভেঙে ফেলেছেন। আর ইব্রার আগে ফুটবলারদের মধ্যে এই জাদুঘরে ঠাঁই পেয়েছে পেলের মূর্তি। ব্যাপারটা কত সম্মানের, সেটা তো বোঝাই যাচ্ছে। তবে ইব্রা আরেক কাঠি সরেস, এখন আইফেল টাওয়ারের জায়গায় নিজের মূর্তি চান। না, এটা নিয়ে আবার ‘সিরিয়াস’ হতে যাবেন না, ইব্রা কথাটা দুষ্টুমি করেই বলেছেন। গোলডটকম।	2
উল্টো দাবি ক্ষতটা অনেক দিনই ভোগাবে অ্যান্ডি মারেকে। হাতছোঁয়া দূরত্বে গিয়েও নিতে পারেননি অস্ট্রেলিয়ান ওপেন, হারতে হয়েছে নোভাক জোকোভিচের কাছে। এমনিতে দুজনের মধ্যে সম্পর্কটা বেশ উষ্ণই। কিন্তু স্নায়ুক্ষয়ী ফাইনালের পর প্রচারমাধ্যমে গুজব, দুজনের মধ্যে সম্পর্কে নাকি ফাটল ধরেছে। জোকোভিচ গত সপ্তাহেই অভিযোগটা উড়িয়ে দিয়েছিলেন। এবারও মারে বলছেন, এসব নিয়ে একটু বেশি বেশিই লেখালেখি হচ্ছে। সেই ম্যাচে প্রথম দুই সেটের নিষ্পত্তিই হয়েছিল টাইব্রেকারে। প্রথমটি জিতেছিলেন মারে, জোকোভিচ পরেরটি। পরের দুই সেটে মারে অবশ্য পাত্তাই পাননি। শরীরের ওপর ধকল যাওয়ায় কোর্টে বারবারই বিরতি নিতে হচ্ছিল জোকোভিচকে। মারে অভিযোগ করেছিলেন, ওটা ছিল অভিনয়। সেই দাবি থেকে এবার সরে এলেন এই ব্রিটিশ টেনিস খেলোয়াড়, ব্যাপারটা দেখছেন খেলোয়াড়ি দৃষ্টিকোণ থেকে। মুখে না হয় তা বলছেন, মন থেকে বলছেন তো? এএফপি।	2
শেমের লজ্জা ২০১১ বিশ্বকাপে তিন ম্যাচে তিনবার ব্যাট করে তিনবারই প্রথম বলে আউট হয়েছেন শেম এনগোচে	2
ঢাকা বিভাগের রান-বন্যা প্রথম ম্যাচে রনি তালুকদার, রকিবুল হাসান ও তাইবুর পারভেজ। দ্বিতীয় ম্যাচে রনি ও আবদুল মজিদ। এবার রনি-মজিদের সঙ্গে যোগ হলেন শুভাগত হোম চৌধুরী। তিন ম্যাচেই আট সেঞ্চুরি, ঢাকা বিভাগ প্রতিপক্ষকে ভাসাচ্ছে রানের বন্যায়। বরিশালের বিপক্ষে প্রথম ম্যাচে ৫ উইকেটে ৬৫১ রানে ইনিংস ঘোষণার পর ঢাকা মহানগরের বিপক্ষে ৫২৫। এবার বিকেএসপিতে বর্তমান চ্যাম্পিয়নদের ইনিংস ঘোষণা ৫ উইকেটে ৬১৬ রান তুলে। আগের দুই ম্যাচ ইনিংসে জেতা ঢাকার সামনে এবারও ইনিংস ব্যবধানে জয়ের হাতছানি। আজ শেষ দিনে চট্টগ্রামের শেষ ৪ উইকেট তুলে নিলেই হয়। দ্বিতীয় ইনিংসে ৬ উইকেটে ২৪৫ রান তোলা চট্টগ্রামকে ইনিংস হার এড়াতে করতে হবে আরও ২১৬ রান। ৪ উইকেটে ৫১৮ রান নিয়ে দিন শুরু করা ঢাকা বিভাগ আরও ৯৮ যোগ করে ইনিংস ঘোষণা করে। শুভাগত পেয়েছেন প্রথম শ্রেণির ক্যারিয়ারের ষষ্ঠ সেঞ্চুরি। ৪৬১ রানে পিছিয়ে থেকে দ্বিতীয় ইনিংস শুরু করা চট্টগ্রাম শূন্যতেই হারিয়ে ফেলে ২ উইকেট। তৃতীয় উইকেটে ইরফান শুক্কুর ও তাসামুল হক যোগ করেন ১৮৭ রান। ইরফান করেছেন ৭৪ রান ও তাসামুল ১১৪। চট্টগ্রাম এই দুই ব্যাটসম্যানকে হারিয়েছে ২ ওভারের মধ্যে ১ রান তুলতেই। বিকেএসপির ২ নম্বর মাঠে ফলোঅনে পড়েছে সিলেট। প্রথম ইনিংসে ৩২৪ রান করা সিলেট দ্বিতীয় ইনিংসে কোনো উইকেট না হারিয়ে তুলেছে ৪২ রান। রাজশাহীর প্রথম ইনিংসের চেয়ে এখনো ১১৬ রানে পিছিয়ে দলটি। সিলেটের প্রথম ইনিংসে ৫ উইকেট নিয়ে প্রথম শ্রেণির ক্রিকেটে ১০০ উইকেটের মাইলফলক ছুঁয়েছেন রাজশাহীর বাঁহাতি স্পিনার সানজামুল ইসলাম। ফতুল্লায় ক্যারিয়ার-সেরা বোলিং করেছেন ইলিয়াস সানি। জাতীয় দলের বাইরে থাকা এই বাঁহাতি স্পিনার ৭৩ রান দিয়ে তুলে নিয়েছেন বরিশালের ৭ উইকেট। সানি এর আগে ২০০৮ সালে ঢাকা বিভাগের হয়ে ৭৯ রানে ৭ উইকেট নিয়েছিলেন সিলেটের। বিনা উইকেটে ১৪১ রানে শুরুর দিনে বরিশাল প্রথম ইনিংসে অলআউট হয়েছে ২৬১ রানে। ১৬১ রানে হারিয়েছিল তারা প্রথম উইকেট। মিরপুরে খুলনার বিপক্ষে ৩১৫ রানে এগিয়ে আছে রংপুর। সংক্ষিপ্ত স্কোর খুলনা-রংপুর, মিরপুর রংপুর: ৩১০ ও ৯০ ওভারে ২১৮/৮ (তানভীর ৮৩, ধীমান ৬১, আরিফুল ২২; মোস্তাফিজ ৪/৩৩, জিয়া ১/২৮, মুরাদ ১/৫২, রাজ্জাক ১/৬৫)। খুলনা ১ম ইনিংস: ২১৩ । ঢাকা মহানগর-বরিশাল, ফতুল্লা ঢাকা মহানগর: ৪০০ ও ৪৫ ওভারে ১৯৩/৪ (সাদমান ৬৯*, আসিফ ৫৩, মেহরাব ৩০*, মারুফ ২৪; নুরুজ্জামান ১/১১, আল আমিন ১/৩২, নাসুম ১/৩৩, সোহাগ ১/৪৩)। বরিশাল ১ম ইনিংস: ৮২ ওভারে ২৬১ (শাহরিয়ার ৯১, সাঈফ ৬৩, সোহাগ ৩২, আল আমিন ২৬; ইলিয়াস ৭/৭৩, শহীদ ২/৪৬, রেজা ১/৬৮)। রাজশাহী-সিলেট, বিকেএসপি-২ রাজশাহী ১ম ইনিংস: ৪৮২। সিলেট ১ম ইনিংস: ১০৯.২ ওভারে ৩২৪ (অলক ৮২, রোমান ৭৮, সাদিকুর ৫৬, রাহাতুল ২৮, এনামুল ২০; সানজামুল ৫/৮৪, ফরহাদ হোসেন ২/৪৫, সাকলাইন ২/১১৪, মুক্তার ১/৬৩) ও ২য় ইনিংস: ১৩ ওভারে ৪২/০ (ইমতিয়াজ ২৫*, সায়েম ১৫*)। ঢাকা বিভাগ-চট্টগ্রাম, বিকেএসপি-৩ চট্টগ্রাম: ১৫৫ ও ৮১ ওভারে ২৪৫/৬ (তাসামুল ১১৪, ইরফান ৭৪, সাইফউদ্দিন ২৩*, নাজিমউদ্দিন ২২*; মোশাররফ ৩/৬৮, সাব্বির ১/২৩, তাইবুর ১/২৯)। ঢাকা বিভাগ ১ম ইনিংস: ১৪০.৩ ওভারে ৬১৬/৫ ডি. (রনি ২০১, শুভাগত ১১৯, মজিদ ১১৩, রকিবুল ৮৯, তাইবুর ৫০*; নাঈম জু. ২/৬৮, মেহেদী ১/১৫৫, ইউনুস ১/১২২)।	2
এক ম্যাচেই বিদায় শেখ রাসেলের শেখ রাসেল ক্রীড়াচক্রের এএফসি কাপ অভিযান শেষ প্রথম ম্যাচেই। তাজিক ক্লাব খাইর ভাহদাতের কেড়ে নিয়েছে ঢাকার দলটির সিঁড়ি ভেঙে ওপরে ওঠার স্বপ্ন। তাজিকিস্তানের মাটিতেই কাল খাইরের কাছে শেখ রাসেল হেরেছে ১-০ গোলে। এমিলি, জাহিদ ও হেমন্ত ব্যস্ত ছিলেন জাতীয় দলে খেলা নিয়ে। গুরুত্বপূর্ণ এই তিন খেলোয়াড় যেতে পারেননি দলের সঙ্গে। মিঠুন চৌধুরী ও তপু বর্মণকে শেষ মুহূর্তে কোচ লোডভিক ডি ক্রুইফ ছাড়তে বাধ্য হলেও শেখ রাসেল ছিল ক্ষয়িষ্ণু শক্তির এক দলই। তাজিক লিগের রানার্সআপ দলের সঙ্গে তারা পেরে উঠবে না, সেটি ছিল অনুমেয়ই। স্বাগতিক দল ম্যাচের একমাত্র গোলটি করল ২২ মিনিটে, গোলদাতা ডিফেন্ডার হাসান রুস্তমভ। ম্যাচে ফিরতে হাতে সময় ছিল অনেক। কিন্তু ঢাকার দলটি হেরেই ফিরছে দেশে। ২০১২-১৩ মৌসুমের প্রিমিয়ার লিগে চ্যাম্পিয়ন হওয়ার সুবাদে শেখ রাসেল সুযোগ পেয়েছিল গত বছর এএফসি চ্যালেঞ্জ কাপে। ওই প্রতিযোগিতায় চূড়ান্ত পর্বে ওঠে তারা, সেটিরই পুরস্কার হিসেবে এবারও পেয়েছে এএফসি কাপে খেলার সুযোগ। তাজিক দলটির সঙ্গে জিতলে ১৭ জানুয়ারি লেবাননে ম্যাচ ছিল, কিন্তু তা আর খেলা হচ্ছে না। প্রথম ম্যাচই থামিয়ে দিয়েছে সব।	2
এগিয়ে আসতে পারে সাফ পূর্ব সূচি অনুযায়ী এ বছর ডিসেম্বরে ভারতে হওয়ার কথা সাফ ফুটবল টুর্নামেন্ট। ভারতেই টুর্নামেন্টটি হচ্ছে এতে কোনো সংশয় নেই। কিন্তু সময় একটু হেরফের হতে পারে। বছরের শেষ দিকে ভারতের ঘরোয়া টুর্নামেন্ট আইএসএল, সেটির সূচি ঠিক থাকলে ডিসেম্বরে সাফ ফুটবল কীভাবে হবে সেটা বড় প্রশ্ন। গত বছর টুর্নামেন্টটির প্রথম আসর হয়েছে ১২ অক্টোবর থেকে ২০ ডিসেম্বর পর্যন্ত। আগামী বছরও এই সময়ে টুর্নামেন্টটি হওয়ার কথা। কাজেই সাফের জন্য সময় বের করা তখন কঠিনই। তা ছাড়া ভারতের নিজস্ব অনেক আয়োজন আছে। সাফ তারা ডিসেম্বরে করতে পারবে কি না, করলে কখন করবে, ভেন্যু কোন শহর সেসব প্রশ্ন খোদ নবনিযুক্ত সাফ সাধারণ সম্পাদক আনোয়ারুল হক হেলালের। গত সপ্তাহে দিল্লি গিয়ে সাফের সবকিছু বুঝে নিয়েছেন বিদায়ী সাফ সাধারণ সম্পাদক আলবার্তো কোলাসোর কাছ থেকে। ঢাকা ফিরে সেই অভিজ্ঞতার কথা জানালেন বাফুফের এই সাবেক সাধারণ সম্পাদক, ‘ডিসেম্বরে সাফ হবে নাকি আরও আগেই হবে, সে ব্যাপারে ভারত ভাবছে। সময় বের করে জুনের দিকে এটি করা যায় কি না, এ ব্যাপারটিও ভারতের শীর্ষ ফুটবল কর্মকর্তাদের মাথায় আছে।’ ভেন্যুও ঠিক হয়নি সাফের। টুর্নামেন্টের বর্তমান চ্যাম্পিয়ন আফগানিস্তান সাফ থেকে বের হয়ে মধ্য এশিয়ায় নাম লিখেয়েছে। তবে হেলাল বললেন, ‘আমি যতদূর জানি, আফগানিস্তানের ২০১৫ সাফে খেলার কথা। কিন্তু খেলেব কি না নিশ্চিত নই। ব্যাপারটা পরিষ্কার হতে হবে দ্রুতই। কারণ, সাফের স্পনসর প্রতিষ্ঠান জানতে চেয়েছে আফগানিস্তান এই সাফটা খেলবে কি না।’ আফগানিস্তানের সাফ ছেড়ে দেওয়ার ব্যাপারটা এএফসির সভায় আনুষ্ঠানিক অনুমোদন হওয়ার কথা শিগগিরই। তখনই নাকি জানা যাবে আফগানিস্তান আসন্ন সাফে থাকছে কি থাকছে না। আফগানিস্তান না থাকলেই বাংলাদেশের জন্য ভালো, চ্যাম্পিয়ন হওয়ার পথে একটা বড় বাধা না থাকা তো স্বস্তিরই। তবে পরের সাফ থেকে আফগানরা যে নেই, সেটি না বললেই চলছে।	2
নতুনদের নিয়েই চিন্তা ডি ক্রুইফের বঙ্গবন্ধু গোল্ডকাপের ফাইনালে বাংলাদেশ দলকে তুলে একটা পুরস্কার পেয়ে গেছেন এরই মধ্যে। অলিম্পিক বাছাইপর্বে (অনূর্ধ্ব-২৩) বাংলাদেশ দলের দায়িত্বে থাকছেন লোডভিক ডি ক্রুইফই। ঢাকায় ২৭ মার্চ শুরু ওই পর্বের ‘ই’ গ্রুপে স্বাগতিক দলের গ্রুপসঙ্গী সিরিয়া, উজবেকিস্তান ও ভারত। ডি ক্রুইফ আজ হল্যান্ড যাচ্ছেন। যাওয়ার আগে অলিম্পিক বাছাইয়ের প্রস্তুতির দিকনিদের্শনাও দিয়ে যাচ্ছেন টিম ম্যানেজমেন্টকে। একাদশ সাজানো নিয়ে তাঁর চিন্তা নেই। বেঞ্চের খেলোয়াড়েরাই কোচকে ফেলেছে ভাবনায়, ‘একাদশ নিয়ে ভাবছি না। মূল জাতীয় দলেই আছে ১১ জন অনূর্ধ্ব-২৩ ফুটবলার। ওরা ট্রেনিংয়ের মধ্যেই ছিল এবং আছে। সবাই ফিট ও প্রস্তুত। এদের বাইরের খেলোয়াড়দের নিয়েই চিন্তা আমার।’ অন্যতম গুরুত্বপূর্ণ সদস্য হেমন্ত ভিনসেন্ট বিশ্বাস বঙ্গবন্ধু কাপের ফাইনালের কয়েক মিনিট আগে ওয়ার্মআপে পেশিতে চোট পেয়েছেন, ম্যাচটা তাঁর খেলা হয়নি। এতে অবশ্য দুশ্চিন্তার কিছু দেখছেন না কোচ, ‘ওর চোট গুরুতর নয়। আশা করি দ্রুত সেরে উঠবে।’ ২৮-৩০ জনের প্রাথমিক তালিকা করেছেন ডি ক্রুইফ। এটি ছোট করে আনার দায়িত্ব সহকারী সাইফুল বারীর। ঢাকায় ফিরেই ১৪ মার্চ প্রস্তুতি শুরু করবেন দল নিয়ে। ফিটনেসকেই দল নির্বাচনের অন্যতম পূর্ব শর্ত হিসেবে দেখছেন ডাচ কোচ, ‘যখন বুঝব নতুন সুযোগ পাওয়া ফুটবলারদের সবাই ফিট, তখন তাদের নিয়ে কাজ শুরু করব। ওদের বোঝাব আমরা কোন ধরনের ফুটবল খেলি।’ ফেডারেশন কাপ শুরু কদিন পরই, এরপর পেশাদার লিগ। দল গোছানোর সময় খুব একটা মিলছে না কোচের হাতে। তবে প্রয়োজনে লিগ বন্ধ রেখে সময় বের করে দেওয়ার আশ্বাস ডি ক্রুইফকে দিয়েছেন বাফুফে সভাপতি কাজী সালাউদ্দিন।	2
নিয়তি মেনে নিয়েছেন ডি মারিয়া মাঝরাতে কি দুঃস্বপ্ন দেখে ধড়ফড় করে জেগে ওঠেন অ্যাঙ্গেল ডি মারিয়া? গগনবিদারী চিৎকারে প্রকম্পিত মারাকানা স্টেডিয়াম, হঠাৎ মারিও গোটশে স্থবির করে দিলেন আকাশি-নীলের উচ্ছ্বাস। অক্ষম ডি মারিয়া মাঠের বাইরে থেকে দেখছেন জার্মানদের উল্লাস। কিছু করার নেই, চোটের কারণে চাইলেও যে মাঠে নামতে পারছেন না! ক্যারিয়ারে অনেক কিছু জিতেছেন, আরও অনেক কিছু জিতবেনও। কিন্তু ডি মারিয়ার ওই আক্ষেপ হয়তো কখনোই ঘুচবে না। অনেক আর্জেন্টাইনের আফসোস, বিশ্বকাপে দুর্দান্ত ফর্মে থাকা ডি মারিয়াকে পেলে ফাইনালের ফলটা অন্য রকমও হতে পারত। কিন্তু তিনি নিজেও কি তাই মনে করেন? ফিফাডটকমকে দেওয়া সাক্ষাৎকারে ম্যানচেস্টার ইউনাইটেডের আর্জেন্টাইন উইঙ্গার নিয়তিকেই মেনে নিলেন, ‘হয়তো ঈশ্বরেরই ইচ্ছা ছিল আমি ফাইনালে খেলতে পারব না। সে জন্যই হয়তো আমি ওখানে থাকতে পারিনি। খেলোয়াড়েরা তো নিজেদের সেরাটাই ঢেলে দিয়েছিল। ওই ম্যাচ জেতার অনেক সুযোগ আমরা পেয়েছিলাম, কিন্তু বল যেন ভেতরেই ঢুকতে চাচ্ছিল না। ওরা শুধু দুটি সুযোগ পেয়েছিল—একটা পোস্টে লেগেছিল, আরেকটা গোল হয়ে যায়। এটাই ফুটবল।’ গত বছরটাই অবশ্য এই উইঙ্গারের ঘটনাবহুল গেছে। বিশ্বকাপ ফাইনালে হেরে যাওয়ার অতৃপ্তি যেমন আছে, রিয়াল মাদ্রিদের হয়ে লা ডেসিমা জয়ের অর্জনও আছে গলাগলি করে। মজার ব্যাপার, ডি মারিয়া কিন্তু ফাইনালে হেরে যাওয়ার চেয়ে ওঠাটাকেই দেখলেন বড় করে, ‘অদ্ভুত শোনাতে পারে, কিন্তু বিশ্বকাপ ফাইনালে ওঠাটাকেই আমি গত বছরের স্মরণীয় মুহূর্ত বলব। কখনোই চিন্তা করিনি এ রকম একটা কিছুর অংশ হতে পারত। আমার ক্যারিয়ারেরই সবচেয়ে স্মরণীয় মুহূর্ত এটা।’ জাতীয় দলে খেলার সুবাদে লিওনেল মেসিকে দেখেছেন খুব কাছ থেকে। আবার ক্লাবে ক্রিস্টিয়ানো রোনালদোকে পেয়েছেন সতীর্থ হিসেবে। ডি মারিয়া কাকে এগিয়ে রাখবেন? ২৬ বছর বয়সী উইঙ্গার কূটনৈতিকই হলেন এ ক্ষেত্রে, ‘দেখুন, ওরা কিন্তু পুরোপুরি ভিন্ন ধরনের খেলোয়াড়। লিও প্রতিটা ম্যাচেই দারুণ সব ড্রিবল করে, দু-তিনজনের মধ্যে থেকেও বল নিয়ে বেরিয়ে আসতে পারে। ক্রিস্টিয়ানো নির্ভর করে শক্তির ওপর, দূরপাল্লার শটের ওপর। আমি ফিফা হলে দুটি ব্যালন ডি’অর রাখতাম। একটা ওদের দুজনের জন্য, অন্যটা বাকিদের জন্য।’ মেসির ক্লাব ছাড়ার গুঞ্জনটা বেশ কয়েক দিনই বাতাসে ভেসেছিল। ডি মারিয়া অবশ্য মনে করেন, আর্জেন্টাইন সতীর্থ বার্সেলোনাতেই থেকে যাবেন। তবে হোসে মরিনহোর সঙ্গে পুনর্মিলনের সম্ভাবনা উড়িয়ে দেননি। তার মানে কি মরিনহোকেই বার্সায় দেখছেন ডি মারিয়া! ফিফাডটকম।	2
বার্সার ভিয়ারিয়াল-পরীক্ষা কাঁপিয়েই দিয়েছিল ভিয়ারিয়াল। ন্যু ক্যাম্পে এসে বার্সেলোনার সঙ্গে দুবার এগিয়ে যাওয়া তো বড় ব্যাপারই! শেষ পর্যন্ত লিওনেল মেসির গোলে বার্সা জিতেছে বটে, তবে হলুদ সাবমেরিনরা সেদিন স্বাগতিকদের ঘাম ঝরিয়ে ছেড়েছিল। সেই ম্যাচের ঠিক ১০ দিন পর আজ আবার ন্যু ক্যাম্পে ফিরছে ভিয়ারিয়াল। এবার অবশ্য লিগে নয়, কোপা ডেল রের সেমিফাইনালের প্রথম লেগে মুখোমুখি দুই দল। লুইস এনরিকের স্মৃতিতে ম্যাচটা এখনো টাটকা। ওই ম্যাচের আগে সব প্রতিযোগিতা মিলে ১৮ ম্যাচ অপরাজিত ছিল ভিয়ারিয়াল। বার্সার জন্য ম্যাচটা সহজ হওয়ার কথা নয়। কোচ লুইস এনরিকের কণ্ঠে তাই বাড়তি সতর্কতা, ‘ভিয়ারিয়াল কখনো সেমিফাইনালে ওঠেনি, এটা ওদের জন্য বড় একটা ম্যাচ। দারুণ একটা মৌসুম কাটাচ্ছে ওরা, আমাদের অনেক ভোগাতে পারে।’ গত ২৭ ম্যাচেই প্রতিপক্ষকে অন্তত একটি হলেও গোল দিয়েছে ভিয়ারিয়াল। বোঝাই যাচ্ছে, নিজেদের পোস্টে বল ঢুকতে না দেওয়ার জন্য বার্সা রক্ষণকে অনেক খাটতে হবে। এনরিকে সেটাই মনে করিয়ে দিলেন, ‘কোনো গোল না খাওয়াটা তো খুবই গুরুত্বপূর্ণ, তবে আমাদের চেষ্টা থাকবে ম্যাচটি জেতার।’ তিন দিন আগেই অ্যাথলেটিক বিলবাওকে হারিয়ে মেসিরাও আত্মবিশ্বাস নিয়েই নামবেন। নেইমারের কণ্ঠে সেটারই প্রকাশ, ‘আমরা প্রতিদিন আরও ভালো হচ্ছি, তবে ধারাটা ধরে রাখতে হলে আমাদের আরও খাটতে হবে। এখন আর থামার কোনো সুযোগ নেই।’ এএফপি।	2
দুশ্চিন্তার নাম কোহলি বিশ্বকাপ কড়া নাড়ছে দুয়ারে। ‘উই ওন্ট গিভ ইট ব্যাক’—স্লোগানে ভারতীয় প্রচারমাধ্যম এখন সরগরম। অথচ শিরোপা ধরে রাখার মূল কুশীলবই নিজেকে হারিয়ে খুঁজছেন। এই মুহূর্তে বিরাট কোহলির ফর্মটাই যে ভারতের জন্য বিশাল এক দুশ্চিন্তা! টেস্ট সিরিজে দুর্দান্ত ফর্মে ছিলেন, চারটি সেঞ্চুরিসহ করেছেন ৬৯২ রান। অস্ট্রেলিয়ার মাটিতে ভারতের কোনো ব্যাটসম্যান এক সিরিজে অত রান করতে পারেননি কখনো। অথচ ওয়ানডেতে এসে হঠাৎ করেই যেন খেই হারিয়ে ফেলেছেন। অস্ট্রেলিয়া-ইংল্যান্ডের সঙ্গে ত্রিদেশীয় সিরিজে চার ইনিংসে করেছেন ২৪! প্রস্তুতি ম্যাচে এসেও যেই কে সেই, অস্ট্রেলিয়ার সঙ্গে করেছেন মাত্র ১৮ রান। কাল আফগানিস্তানের সঙ্গে ম্যাচটা হতে পারত নিজেকে ফিরে পাওয়ার উপলক্ষ। এই সুযোগও কাজে লাগাতে পারলেন না কোহলি, আউট হয়ে গেছেন ৫ রান করেই। সর্বশেষ ছয় ইনিংসে সবসুদ্ধ ৪৭ রান করেছেন, ক্যারিয়ারে টানা ছয় ইনিংসে দুই অঙ্কের নিচে এতবার আউট হননি কখনোই। সুরেশ রায়না অবশ্য সিদুরে একদমই মেঘ দেখছেন না। এই বাঁহাতি ব্যাটসম্যান আশাবাদী বিশ্বকাপের নিজেকে ফিরে পাবেন ভারত অধিনায়ক, ‘সে দুর্দান্ত এক ম্যাচ-উইনার। আসল খেলা শুরুর আগেই ফর্মে চলে আসবে।’ রায়নার কথা যেন সত্যি হয়, সে আশাতেই বুক বাঁধছে পুরো ভারত। এনডিটিভি।	2
প্রসাদের বদলি চামিরা অভিজ্ঞতা মোটে একটি আন্তর্জাতিক ম্যাচের। সেই অভিজ্ঞতা নিয়েই দুশমন্ত চামিরা এখন শ্রীলঙ্কার বিশ্বকাপ দলে। ধাম্মিকা প্রসাদের চোট সুযোগ করে দিয়েছে ২৩ বছর বয়স্ক এই পেসারকে। থাকতে পারতেন শামিন্দা এরাঙ্গাও, তবে ২৫টি ‘লিস্ট এ’ উইকেটের মালিককেই বেছে নিয়েছেন শ্রীলঙ্কান নির্বাচকেরা। শ্রীলঙ্কান দলে চামিরার অন্তর্ভুক্তির অনুমোদন দিয়েছে আইসিসি। এর আগে ধাম্মিকা প্রসাদ অনুশীলনে চোট পেয়ে বিশ্বকাপ থেকে ছিটকে যান। আজ শ্রীলঙ্কার দ্বিতীয় প্রস্তুতি ম্যাচে প্রতিপক্ষ জিম্বাবুয়ে। আর ক্রাইস্টচার্চে ১৪ ফেব্রুয়ারি স্বাগতিক নিউজিল্যান্ডের বিপক্ষে ম্যাচ দিয়ে বিশ্বকাপের মূল পর্ব শুরু করবে লঙ্কানরা। ক্রিকইনফো।	2
গ্র্যান্ডমাস্টার্স দাবায় নিয়াজের ড্র চট্টগ্রাম জেলা ক্রীড়া সংস্থা আয়োজিত গ্র্যান্ডমাস্টার্স দাবায় যুগ্মভাবে শীর্ষে ভারতের আন্তর্জাতিক মাস্টার সোমক পালিত ও উজবেকিস্তানের গ্র্যান্ডমাস্টার ভাকিদভ তাহির। ষষ্ঠ রাউন্ড শেষে চার পয়েন্ট দুজনের। সাড়ে তিন পয়েন্ট নিয়ে দ্বিতীয় স্থানে গ্র্যান্ডমাস্টার নিয়াজ মোরশেদ, আবদুল্লাহ আল রাকিব, আন্তর্জাতিক মাস্টার মিনহাজ উদ্দিন ও আবু সুফিয়ান শাকিল। কাল সোমক জিতেছেন। তাহিরের সঙ্গে ড্র করেছেন নিয়াজ। রাকিব হেরে গেছেন।	2
জাতীয় স্কুল হকি জাতীয় স্কুল হকিতে দিনাজপুর অঞ্চল থেকে চূড়ান্ত পর্বে খেলবে দিনাজপুর জিলা স্কুল, কুড়িগ্রাম সরকারি স্কুল, দিনাজপুর পুলিশ লাইনস স্কুল ও রংপুর কেরামতিয়া স্কুল।	2
ছোট ও বড় সবচেয়ে বেশি বয়সে বিশ্বকাপ জিতেছেন কে? ইমরান খান নামটাই সবার আগে মনে পড়ে। পাকিস্তানের অধিনায়ক ১৯৯২ সালে বিশ্বকাপ ট্রফিটা হাতে তুলেছিলেন সবচেয়ে বেশি বয়সী অধিনায়ক হিসেবে। তবে ইমরান নন, সবচেয়ে বেশি বয়সে বিশ্বকাপ জিতেছেন ওয়েস্ট ইন্ডিজের রোহান কানহাই। ১৯৭৫ বিশ্বকাপের ফাইনাল খেলার দিন ১৯৯২ সালে ইমরানের চেয়েও দুই মাসের বড় ছিলেন কানহাই। প্রসঙ্গত, ইমরান-কানহাই দুজনই আন্তর্জাতিক ক্যারিয়ার শেষ করেছেন বিশ্বকাপ জিতে। সবচেয়ে কম বয়সে বিশ্বকাপ জেতা খেলোয়াড় অবশ্য পাকিস্তানেরই। ১৯৯২ সালে আকিব জাভেদের বয়স ছিল ১৯ বছর। ২০ ও ২১ বছর বয়সী দুই পাকিস্তানি মঈন খান ও মুশতাক আহমেদ আছেন এরপরই।	2
মেলবোর্ন হারল ঢাকার কাছে উদ্বোধনী ম্যাচেই ব্রেন্ডন ম্যাককালাম তুলকালাম কিছু করে ফেললে তো হলোই। বা কয়েক ঘণ্টা পর শুরু মেলবোর্নের ম্যাচে ডেভিড ওয়ার্নার বা গ্লেন ম্যাক্সওয়েল। তা হলে আর উদ্বোধনী অনুষ্ঠানের নামে এই তামাশার কথা আর কেউ মনে রাখবে না। এমসিজি থেকে হেঁটে মিনিট পাঁচেকের দূরত্বের সিডনি মাইয়ার মিউজিক বোওলে সমবেত হাজার দশেক দর্শক একমত হতে পারেন। আবার না-ও হতে পারেন। তাঁরা ঘণ্টা আড়াই আনন্দ করতে গেছেন। তা সেটি তো ভালোই হলো! ‘বোওল’ বললে যেমন ইনডোর স্টেডিয়াম মনে হয়, এখানে ঘটনা তা নয়। মঞ্চটা ঢেকে আর সামান্য একটু এগিয়ে এসেছে ছাদ। বাকিটা খোলা আকাশের নিচে। সামনে ২০-২৫ সারি চেয়ার। সেটির যেখানে শেষ, শুরু হয়ে গেছে ক্রমশ উঁচু ঘাসে ঢাকা মাঠ। বেশির ভাগ দর্শক সেখানে বসে-দাঁড়িয়েই গতকাল বিকেলে শুরু হয়ে রাতে গড়ানো বিশ্বকাপের উদ্বোধনী অনুষ্ঠান দেখলেন। যেটির শেষ হলো অস্ট্রেলিয়ার বিখ্যাত সব শিল্পীর গানে। সেই কনসাট পর্ব শুরুর প্রায় সঙ্গে সঙ্গেই অবশ্য ঘরে ফেরার মিছিলও শুরু হয়ে গেল। যেটি একদমই অবাক করল না। উদ্বোধনী অনুষ্ঠানের ভারতীয় পর্ব শুরু হওয়ার সময় বাতাসে তেরঙার দুলুনি আর তুমুল চিৎকারই যে বুঝিয়ে দিয়েছিল দর্শকের মধ্যে কাদের আধিপত্য। আয়োজকদের সরবরাহ করা মিডিয়া গাইডের কল্যাণে জানা গেল, সন্ধ্যায় একটু থেমে রাতে গড়ানো বিকেলের অনুষ্ঠানের সময়টা প্রতীকী। দিবারাত্রির ম্যাচে যেমন হয় আর কি! উদ্বোধনী অনুষ্ঠান কথাটাই অবশ্য এখানে টীকা দাবি করছে। মেলবোর্নে বসে তো আর ক্রাইস্টচার্চে কী হলো জানার উপায় নেই। প্রথম প্রশ্ন তো হওয়া উচিত এটাই। বিশ্বকাপের উদ্বোধনী অনুষ্ঠান ভেঙে ভেঙে দুই দেশে হচ্ছে, এটা এর আগে কে কবে শুনেছে! যৌথ আয়োজন তো বিশ্বকাপ আগেও দেখেছে। কিন্তু যৌথ উদ্বোধনী অনুষ্ঠান? এবারই প্রথম। ক্রাইস্টচার্চে কী হয়েছে না জেনেও একটা জায়গায় মেলবোর্নকে জয়ী ঘোষণা করতে কোনো সমস্যা হচ্ছে না। বিশ্বকাপের ১৪ দলের ১০টিই তো থাকল এখানে। ঠিক ‘দল’ অবশ্য বলা যাচ্ছে না। পুরো দল তো মাত্র ৫টি। স্বাগতিকের বাড়তি দায়িত্ববোধ থেকেই হয়তো সবার আগে এল মাইকেল ক্লার্কের অস্ট্রেলিয়া। একটু পরই উদ্বোধনী ম্যাচের প্রতিপক্ষ ইংল্যান্ড। এর বাইরে পুরো দল শুধু তিন সহযোগী সদস্যদেশ আফগানিস্তান, সংযুক্ত আরব আমিরাত ও স্কটল্যান্ডের। বাংলাদেশ, ভারত, পাকিস্তান, ওয়েস্ট ইন্ডিজ ও আয়ারল্যান্ডের প্রতিনিধিত্ব করলেন দলের অধিনায়ক ও ম্যানেজার। দর্শকসারির মাঝখানে বসানো কৃত্রিম পিচে হেঁটে ১০ অধিনায়ক যখন মঞ্চে উঠে দাঁড়ালেন; নিউজিল্যান্ড, শ্রীলঙ্কা, দক্ষিণ আফ্রিকা ও জিম্বাবুয়ের পতাকা নিয়ে পাশে চার স্বেচ্ছাসেবক। এই চার দলের অধিনায়ক তখন ক্রাইস্টচার্চে। মাশরাফি বিন মুর্তজাও ঘণ্টা তিনেক আগে সিডনিতে ছিলেন। উদ্বোধনী অনুষ্ঠানের অংশ হতে ম্যানেজার খালেদ মাহমুদের সঙ্গে হেলিকপ্টার ও বিমানে উড়ে এসেছেন মেলবোর্নে। সফরসঙ্গী ছিলেন আরও দুজন। একটু আগে শেষ হওয়া প্রস্তুতি ম্যাচে বাংলাদেশকে পরাজয়ের তিক্ত স্বাদ দেওয়া আয়ারল্যান্ডের অধিনায়ক উইলিয়াম পোর্টারফিল্ড ও কোচ ফিল সিমন্স। এর আগে কোনো দিন হেলিকপ্টারে চড়েননি। মাশরাফির তাই ভয় ভয় লাগছিল। সেটি আরও বেড়ে গেল পাইলটের কথায়, ‘ওড়ার আগে পাইলট বলল, মেঘের মাঝখান দিয়ে যেতে হবে বলে হেলিকপ্টার ঝাঁকি খেতে পারে। আমি মনে মনে বললাম, আগে থেকে তোর এটা বলার দরকার কী? আমি তো এমনিতেই ভয়ে কাঁপছি।’ আয়ারল্যান্ডের সঙ্গে পরাজয়ের পরপরই ভীতিকর এই হেলিকপ্টার-উড়াল, মাশরাফির দিনটি আরও খারাপ হয়ে গেছে পথেই কোথাও প্রিয় সানগ্লাস হারিয়ে ফেলায়। উদ্বোধনী অনুষ্ঠানে বাংলাদেশকে প্রতিনিধিত্বকারী পারফরম্যান্সটা দেখলেও নির্ঘাত মাশরাফির মন আরও খারাপ হতো। পৌঁছাতে একটু দেরি হওয়ায় সেটি মিস করেছেন। শুরুতেই বর্ণমালার ক্রমানুসারে অংশগ্রহণকারী ১৪টি দেশের (স্বাগতিক বলে অস্ট্রেলিয়া অবশ্য সবার শেষে) জন্য বরাদ্দ ছিল আলাদা করে একটি অংশ। যেখানে বাংলাদেশের আগে শুধু আফগানিস্তান। তবে পারফরম্যান্সের বিচারে বাংলাদেশ-পর্বটাই হলো সবচেয়ে বাজে। বাকি দেশগুলোর নাচ-গান বা অন্য কোনো পারফরম্যান্সে সে দেশের সংস্কৃতির মূল ধারাটার পরিচয় মিলল। কিন্তু বাংলাদেশের নামে যা করা হলো, তা রীতিমতো জগাখিচুড়ি। জিন্সের প্যান্ট আর বাংলাদেশের ক্রিকেট জার্সি গায়ে কয়েকজন ছেলেমেয়ে, যাদের সঙ্গে শাড়ি পরা দুই নৃত্যশিল্পী। হাবিব ওয়াহিদের ‘চলো বাংলাদেশ...’ গান আর সেই গানের সঙ্গে তাদের নাচ দেখে মনে প্রশ্ন জাগতে বাধ্য, এতে কি বাংলাদেশের আবহমান সংস্কৃতির পরিচয় পাওয়া গেল? এই সংশয় জাগতে পারে জেনেই কি না, এটা বাংলাদেশই বোঝাতে শেষে এক তরুণ লাল-সবুজ পতাকা নিয়ে মঞ্চে এসে তা দোলাতে শুরু করলেন। খোঁজখবর নিয়ে জানা গেল, ‘ফোর্থ ডাইমেনশন’ নামে এই নাচের দলটির বেশির ভাগ সদস্যই মেলবোর্নের স্থানীয় এক বিশ্ববিদ্যালয়ের ছাত্রছাত্রী। বাংলাদেশেরই ছেলেমেয়ে। স্থানীয় আয়োজক কমিটি কীভাবে যেন খোঁজ পেয়ে উদ্বোধনী অনুষ্ঠানে বাংলাদেশকে তুলে ধরার দায়িত্ব তাঁদের কাঁধেই তুলে দিয়েছে। মাঠের খেলায় আয়ারল্যান্ডের কাছে হারার দিনে মাঠের বাইরেও কি তাহলে হারল বাংলাদেশ? মোটেই না। চার বছর আগে বঙ্গবন্ধু স্টেডিয়ামে বিশ্বকাপ ক্রিকেটের উদ্বোধনী অনুষ্ঠানের নতুন এক মানদণ্ড বেঁধে দিয়েছিল বাংলাদেশ। সেটি অস্পর্শনীয়ই থাকল। ক্রাইস্টচার্চে কী হয়েছে জানি না, তবে ঢাকার কাছে বিপুল ব্যবধানে পরাজিত মেলবোর্ন!	2
নিউজিল্যান্ডের সেরা সুযোগ শেষ হতে যাচ্ছে বিশ্বকাপের ১১তম আসরের অপেক্ষা, ‘দ্য গ্রেটেস্ট শো অন টার্ফ’ এখন দুয়ারে। ক্রিকেটের সবচেয়ে বড় পুরস্কার—বিশ্বকাপের সোনালি ট্রফির জন্য শুরু হবে সেরা দেশগুলোর ধুন্ধুমার লড়াই। অস্ট্রেলিয়ার সঙ্গে নিউজিল্যান্ডও থাকছে সহ-আয়োজক হিসেবে। সবাই কীভাবে নতুন পরিস্থিতির সঙ্গে খাপ খাইয়ে নেয়, সেটা দেখার জন্য আমার তর সইছে না। অস্ট্রেলিয়ার উইকেট খুবই ব্যাটিং-বান্ধব হবে, বোলারদের সাফল্য পেতে ওখানে অনেক কাঠখড় পোড়াতে হবে। তবে অস্ট্রেলিয়ান পেসাররা নিজেদের মাটিতে সব দলের ভালো পরীক্ষাই নেবে। নিউজিল্যান্ডের পিচগুলোতে ব্যাটসম্যান ও বোলারদের জন্য সমান সুযোগ থাকবে, কিছু শ্বাসরুদ্ধকর ম্যাচও হওয়ার কথা। অকল্যান্ড ও ওয়েলিংটনের ড্রপ-ইন পিচ নিশ্চিত করছে প্রস্তুতিটা ভালোমতোই সারা আছে। অস্ট্রেলিয়া চারবারের বিশ্ব চ্যাম্পিয়ন, ওয়ানডের এক নম্বর দলও। নিজেদের মাঠে তাদের হারানো কঠিনই হবে। একটা বাদে (নিউজিল্যান্ডের সঙ্গে ম্যাচটা হবে অকল্যান্ডে), সবগুলো ম্যাচই তারা নিজেদের মাঠে খেলবে। ফাইনালেও তাদের থাকারই কথা। পুরো গ্রীষ্মেই বেশ দাপটের সঙ্গে খেলেছে, বেশির ভাগ খেলোয়াড়ই ভালো ফর্মে আছে। দলের গভীরতা অনেক, আছে বেশ কিছু বিকল্পও। অস্ট্রেলিয়াই হট ফেবারিট। ওয়ানডে র্যাঙ্কিংয়ের দুই নম্বর দল ভারত বর্তমান বিশ্ব চ্যাম্পিয়নও। এই টুর্নামেন্টটা তাদের জন্য বড় একটা যুদ্ধই। অস্ট্রেলিয়ায় গত দুই মাসে তাদের ফর্ম দল ও সমর্থকদের জন্য একটা দুশ্চিন্তার কারণও বটে। এখন পর্যন্ত তারা একটা ম্যাচও জেতেনি। প্রতিপক্ষ ব্যাটসম্যানদের চাপে রাখা ও আউট করতে পারাটাই তাদের জন্য বড় একটা চ্যালেঞ্জ। অস্ট্রেলিয়ায় তাদের চারটি ম্যাচ খেলতে হবে আর নিউজিল্যান্ডে দুটি (আয়ারল্যান্ড ও জিম্বাবুয়ের সঙ্গে ওই দুটি ম্যাচ অবশ্য সহজই হওয়ার কথা)। দক্ষিণ আফ্রিকার দলটা সব কন্ডিশন ও পরিস্থিতির জন্য আদর্শ, প্রথমবারের মতো টুর্নামেন্ট জয়ের সব রকম রসদই আছে তাদের। প্রস্তুতিটা ভালোই হয়েছে তাদের, ফর্মেও আছে। অনেকেরই ধারণা, তারাই এবার চ্যাম্পিয়ন হতে পারে। বেশ কিছু অভিজ্ঞ খেলোয়াড় আছে তাদের, র্যাঙ্কিংয়ের শীর্ষ দশে বেশ কয়েকজন বোলার ও ব্যাটসম্যান আছে। তাদের সবচেয়ে বড় চ্যালেঞ্জ সেমিফাইনাল পেরিয়ে প্রথমবার ফাইনালে যাওয়া। এই মানসিক বাধাটাই তাদের সামলাতে হবে। তিনটি ফাইনালে খেলেও কখনো বিশ্বকাপ জিততে পারেনি ইংল্যান্ড। ওরাও ফর্ম ফিরে পাওয়ার আভাস দিচ্ছে, তাদের ভালো প্রতিদ্বন্দ্বিতাই করার কথা। শ্রীলঙ্কা কিছুদিন ধরেই নিউজিল্যান্ডে আছে, ওয়ানডে সিরিজে অবশ্য ৪-২-তে হেরে গেছে। কিন্তু তাদের দুর্দান্ত ব্যাটিং-সামর্থ্য অস্বীকার করার উপায় নেই। বড় স্কোর করার ক্ষমতাও আছে তাদের। প্রশ্নটা হচ্ছে, তাদের বোলিংটা একটু কমজোরি কি না? লাসিথ মালিঙ্গা ফিট হয়ে গেলে গত সিরিজের চেয়ে অনেক বেশি লড়াই করতে পারবে। তাদের হারানো তখন মোটেই সহজ হবে না। পাকিস্তান একটা প্রহেলিকা, তার পরও তারা কিন্তু বড় একটা হুমকিই। একদিন তারা অসাধারণ খেলে পরের দিনই একদম ডুবিয়ে দিতে পারে। তাদের হিসাব থেকে বাদ দেওয়া যাচ্ছে না, কিন্তু গুরুত্বপূর্ণ কিছু খেলোয়াড়ের চোট ও নিষেধাজ্ঞার খড়্গ তাদের বেশ ভোগাবে। শহীদ আফ্রিদির অলরাউন্ড পারফরম্যান্সই পাকিস্তানের চাবিকাঠি। এই মুহূর্তে ওয়েস্ট ইন্ডিজ ভীষণ সংগ্রাম করছে। তাদের বড় কোনো হুমকি বলেও মনে হচ্ছে না। বিশেষ করে ডোয়াইন ব্রাভো ও কাইরন পোলার্ডের মতো খেলোয়াড়ের শূন্যতা সহজে পূরণ হওয়ার নয়। তার পরও তাদের কিছু প্রতিভাবান খেলোয়াড় আছে। ধারাবাহিক পারফরম্যান্সের জন্য ক্রিস গেইলের ওপর অনেক চাপ থাকবে, তবে ভালো কিছু করতে হলে সবাইকেই কিছু না-কিছু করতে হবে। আয়ারল্যান্ড ও জিম্বাবুয়ের মতো দল ওদের সঙ্গে অঘটনের স্বপ্নও হয়তো দেখছে। নিউজিল্যান্ডের প্রস্তুতি দারুণ হয়েছে। ফর্মটা দুর্দান্ত। ব্যাটিং, ফাস্ট ও স্পিন বোলিং, উইকেটকিপিং—সব দিকেই তারা বেশ গোছানো। সম্ভবত এটাই বিশ্বকাপের ইতিহাসে নিউজিল্যান্ডের সেরা দল। আগে আমরা ছয়বার সেমিফাইনাল খেলেছি, ভালো কিছু করার এটাই সেরা সুযোগ। ১৯৯২ সালের মতো সমর্থন পেলে বছরটা আমাদেরও হতে পারে। অস্ট্রেলিয়া, নিউজিল্যান্ড, ইংল্যান্ড, শ্রীলঙ্কা, ভারত, ওয়েস্ট ইন্ডিজ, পাকিস্তান, দক্ষিণ আফ্রিকা—সবারই কোয়ার্টার ফাইনালে ওঠা উচিত। তবে আমি আশা করছি একটা সহযোগী দেশ শীর্ষ আট দলের একটিকে হারিয়ে দেবে। সেটি যে কে আমি নিশ্চিত নই! বিশ্বকাপে অঘটন তো হবেই।	2
হার আইরিশদের কাছেও দর্শকের ভিড় আগের ম্যাচের মতো না হলেও সিডনির ব্ল্যাকটাউন অলিম্পিক পার্ক ওভালে কালও জড়ো হয়েছিল শ পাঁচেক প্রবাসী বাংলাদেশি। কিন্তু তাদেরও ফিরতে হলো হতাশা নিয়েই এবং এবার আরও গভীর হতাশা। মূল বিশ্বকাপে যাওয়ার আগে নিজেদের শেষ প্রস্তুতি ম্যাচে যে আইসিসির সহযোগী সদস্য আয়ারল্যান্ডের কাছে বাংলাদেশ দল হেরে গেছে ৪ উইকেটে! ব্রিসবেনে দুই সপ্তাহের পর সিডনিতেও সপ্তাহ খানেক কেটে গেল বাংলাদেশ দলের। অস্ট্রেলিয়ায় এত আগে গিয়ে থাকার উদ্দেশ্য ছিল সেখানকার কন্ডিশনের সঙ্গে মানিয়ে নেওয়া। সে কাজটা ক্রিকেটাররা কতটা করতে পেরেছেন সেটা তাঁরাই ভালো বলতে পারবেন, তবে পারফরম্যান্সে এখন পর্যন্ত ইতিবাচক কিছু ধরা পড়ছে না। আগের ম্যাচে পাকিস্তানের বিপক্ষে প্রতিরোধ গড়ায় মনে হচ্ছিল আসল টুর্নামেন্ট শুরুর আগে বুঝি তেতে উঠছে বাংলাদেশ দল! কালকের হার সেই ধারণাকে ভুল প্রমাণ করল। ব্রিসবেনে একাডেমি মানের দল ক্রিকেট অস্ট্রেলিয়ার কাছে পর পর দুই ম্যাচে এবং কাল আয়ারল্যান্ডের কাছেও হারে বাংলাদেশ দল বিশ্বকাপ শুরুর আগে মনোবলটা চাঙা করে নিতে পারল না। টসে হেরে ব্যাট করতে নেমে ৪৮.২ ওভারে অলআউট ১৮৯ রানে। ৬ উইকেট হারিয়ে ৪৭তম ওভারেই সে রান টপকে গেছে আইরিশরা। স্কোরকার্ডের ‘হাইলাইটস’ই বলে দিচ্ছে বাংলাদেশের হারের কারণ ব্যাটিং-ব্যর্থতা। সিডনিতে যোগাযোগ করে দলসূত্রে জানা গেল ব্যাটিং-ব্যর্থতার কারণটাও—ব্যাটসম্যানদের অসহিষ্ণুতা। ধৈর্য নিয়ে উইকেটে থিতু হওয়ার চেষ্টা করেননি কেউই। বেশির ভাগ ব্যাটসম্যানই আউট হয়েছেন ভুল শট খেলে। ভালো কথা, ওপেনার এনামুলকে অবশ্য ‘ধৈর্যশীল’ বলতেই হয়। তবে ৭২ বল খেলে কোনো চার-ছক্কা ছাড়া মাত্র ২৫ রান করার ‘ধৈর্য’ এক দিনের ম্যাচের সঙ্গে যায় কি না, সে প্রশ্ন তাঁকে করাই যায়। ৩০ রানের মধ্যে ফিরে গেছেন তামিম, মুমিনুল। তৃতীয় উইকেটে ৫৮ রানের জুটি গড়েছেন এনামুল ও সৌম্য। সর্বোচ্চ ব্যক্তিগত রান ওই সৌম্যের ৫১ বলে ৪৫। বাংলাদেশ ইনিংস নিয়ে এরপর আর বলার মতো একটা কথাই আছে—শেষ ৫ উইকেট পড়েছে মাত্র ৩৫ রানে! দুই পেসার জন মুনি আর ম্যাক্স সরেনসেন ৩ উইকেট করে নিলেও আয়ারল্যান্ডের বোলিং নাকি ছিল খুবই সাদামাটা। সে তুলনায় বাংলাদেশের বোলাররাই বরং ভালো শুরু করেছিলেন। ৭৮ রানের মধ্যে ফেলে দিয়েছিলেন আইরিশদের ৪ উইকেট। কিন্তু ১৮৯ রানের পুঁজি নিয়ে কতক্ষণই বা আর লড়াই করবেন বোলাররা! পঞ্চম উইকেটে জয়েস-বালবার্নির ৫৯ এবং ষষ্ঠ উইকেটে বালবার্নি-কেভিন ও’ব্রায়েনের ৪১ রানের দুটি জুটিতেই জয় দেখা শুরু করে আয়ারল্যান্ড। ক্যানবেরার মানুকা ওভালে ১৮ ফেব্রুয়ারি আফগানিস্তানের বিপক্ষে বিশ্বকাপে নিজেদের প্রথম ম্যাচ খেলবে বাংলাদেশ। কিন্তু চারটি প্রস্তুতি ম্যাচেই হারের পর সে ম্যাচে কতটুকু আত্মবিশ্বাস নিয়ে যেতে পারবে বাংলাদেশ দল? বিশেষ করে শেষ প্রস্তুতি ম্যাচে যখন হারটা আয়ারল্যান্ডের মতো সহযোগী দেশের কাছে!	2
তবু শূন্য থেকে শুরু! কেউ বলবেন, বিশ্বকাপের আগে ‘এ কী কথা শুনি তব’ মাশরাফির মুখে! কারও-বা মনে হতে পারে, বাংলাদেশ অধিনায়কের আরও সাহসী হওয়া উচিত। হতাশায় ভেঙে না পড়ে বুক বাঁধা উচিত আশায়। তা একের পর এক ঘাত-প্রতিঘাতের মধ্য দিয়ে যাওয়া মাশরাফি বিন মুর্তজার চেয়ে এসব কাজ বাংলাদেশ দলের আর কেউ ভালো পারে বলে মনে হয় না। তার পরও ভেতরের হতাশাটা আর কত লুকিয়ে রাখবেন অধিনায়ক! শেষ প্রস্তুতি ম্যাচে আয়ারল্যান্ডের কাছেও হারের পর তাই বলে দিলেন, ‘ফলাফলের দিকে তাকালে জিরো...।’ সিডনির ব্ল্যাকটাউন অলিম্পিক পার্কে কাল ম্যাচ শেষে প্রশ্নটা করেছিলেন এক বাংলাদেশি সাংবাদিক। অনানুষ্ঠানিক দুটি ম্যাচের পর আনুষ্ঠানিক প্রস্তুতি ম্যাচ দুটিতেও হেরেছে বাংলাদেশ দল। বিশ্বকাপের আগে তাহলে প্রস্তুতিটা কেমন হলো? মাশরাফি ওই কথা এরই উত্তরে, ‘ফলাফলের দিকে তাকালে জিরো। অনুশীলনের উদ্দেশ্য ছিল যে যতটুকু পারে নিজেকে প্রস্তুত করবে। সেদিক দিয়ে আমরা নিজেদের কীভাবে তৈরি করতে পেরেছি, তার ফলাফল এখনো কিছুই দেখাতে পারিনি। পাকিস্তানের বিপক্ষে খুব ভালো খেলেও জিততে পারিনি। আর আয়ারল্যান্ডের সঙ্গে খেললাম একেবারেই বাজে।’ অস্ট্রেলিয়ান কন্ডিশনে কীভাবে বোলিং, ব্যাটিং, ফিল্ডিং করতে হবে তা এই কদিনের অনুশীলনে সবাই বুঝে গেছে বলে বিশ্বাস মাশরাফির। কিন্তু সেটিকে কেন কেউ কাজে লাগাতে পারছে না, হতাশাটা তা নিয়েই। প্রস্তুতি ম্যাচে মূল লক্ষ্য ছিল সবাইকে দেখা। প্রতিকূল কন্ডিশনের সঙ্গে কে কেমন মানিয়ে নিতে পারে, সেটা যাচাই করা। কোচের খাতায়, কম্পিউটার বিশ্লেষকের ল্যাপটপে নিশ্চয়ই সেসব টোকা হয়ে গেছে। কিন্তু প্রস্তুতি ম্যাচের পর্ব থেকে শূন্য হাতে বিশ্বকাপে যাওয়াটা দলের জন্য অশুভ লক্ষণই মনে হচ্ছে অধিনায়কের। তার পরও তিনি আছেন ভুল থেকে শেখার আশায়, ‘পাকিস্তানের সঙ্গে জিতলে বেশি ভালো হতো। আয়ারল্যান্ডের বিপক্ষে জিতলেও অন্তত একটা জয় নিয়ে যেতে পারতাম। আমি জানি এটা দলের জন্য ভালো লক্ষণ না। তবে এই হারে সবাই নিশ্চয়ই মর্মাহত। এটা হলে ভালো ফলাফল আসাটা সময়ের ব্যাপার।’ পাকিস্তানের বিপক্ষে ২৪৭ রান মাশরাফিকে দারুণ আশাবাদী করে তুলেছিল। পাকিস্তানের বোলিংয়ের সামনে যেখানে অন্য অনেক দেশের ব্যাটসম্যানেরই সংগ্রাম করতে হয়, সেখানে বাংলাদেশ ব্যাটসম্যানদের আড়াই শর কাছাকাছি রান ভালো কিছু তো অবশ্যই! কিন্তু ঘোর কাটতে সময় লাগল না। পরের ম্যাচেই আয়ারল্যান্ডের বিপক্ষে দুই শর নিচে অলআউট হয়ে ৪ উইকেটে হারের পর সেই মাশরাফিই বলেছেন, ‘আমরা মানসিকভাবে তৈরি হতে পারছি না। আমার মনে হয় কন্ডিশনের সঙ্গে মানিয়ে নেওয়ার চেয়ে বেশি প্রয়োজন মানসিকভাবে প্রস্তুত হওয়া। সেটা করতে না পারলে অনেক ভুগব।’ পরিস্থিতি এমন যে, প্রস্তুতি ম্যাচের হার দলের মনোবল কমাবে না, এমন প্রতিশ্রুতি মাশরাফিও দিতে পারছেন না। এমনকি শেষ দুটি প্রস্তুতি ম্যাচকে দলের সবাই কতটা ‘সিরিয়াসলি’ নিয়েছে, সেটা নিয়েও নাকি চিন্তিত তিনি! অধিনায়ককে তার পরও আশাবাদী হতে হয়। মাশরাফিও শোনালেন, ‘আমরা যে উদ্দেশ্যে এখানে এসেছি, সেটা ঠিক থাকলে আমার বিশ্বাস ভালো কিছু করতে পারব। এ রকম পারফর্ম করলে গুরুত্বপূর্ণ ম্যাচগুলোয় সেটার প্রভাব পড়বে। তবে হাতে আরও চার-পাঁচ দিন সময় আছে। আমার বিশ্বাস, মূল ম্যাচে মানসিক ও শারীরিকভাবে সবাই আরও বেশি প্রস্তুত থাকবে।’ কন্ডিশনের সঙ্গে মানিয়ে নিতে বিশ্বকাপের দুই সপ্তাহ আগেই অস্ট্রেলিয়ায় চলে যাওয়ার পরও কিনা বিশ্বকাপটা শুরু করতে হচ্ছে শূন্য থেকে! এখন একটাই আশা, মাশরাফির বিশ্বাসটা সত্যি হোক। নয়তো...।	2
চোকার তকমা বিভ্রান্তিকর টুর্নামেন্টের এই পর্যায়ে আমি উপভোগ করছি সবকিছু। সবকিছু মানে স..ব..কি..ছু! বিশ্বকাপের বিশেষ তোয়ালে থেকে শুরু করে লোকের মুখে হাসি, সবকিছু। বিশ্বকাপ নিয়ে লোকের যা উচ্ছ্বাস ও রোমাঞ্চ, পেশাদার ক্রিকেটার হিসেবে দারুণ লাগছে এ মুহূর্তে। সংবাদমাধ্যমে বিশ্বকাপ উত্তেজনা অবশ্য শুরু হয়ে গেছে বেশ আগেই। সেটাই হওয়ার কথা, তাদের কাজের ধরনটা আমি বুঝি। অনুমান, ভবিষ্যদ্বাণী, ধারণা তাই শুরু হয়ে গেছে কোনো দলের বিপক্ষে কে কেমন করবে, ফেবারিট কারা, আন্ডারডগই বা কোন দল। এবং অতি অবশ্যই, বারবারই উঠে আসছে কোন দল চোকার্স! অনেক দিন ধরেই এই ‘চোকার’ শব্দটি দক্ষিণ আফ্রিকা ক্রিকেটের সঙ্গী। আমার কাছে ব্যাপারটি হতাশার চেয়ে লাগে বিস্ময়কর, এমনকি আরও বেশি বিভ্রান্তিকর। ১৯৯৯ বিশ্বকাপের ওই দল কী করেছিল, সেটার ফল কেন এই প্রজন্মের ক্রিকেটারদের বইতে হবে? আরও আগে, ১৯৯২ বিশ্বকাপের কথা না হয় না-ই বললাম! আমি তো মাত্র একটি বিশ্বকাপেই খেলেছি, গতবার। কোয়ার্টার ফাইনালে আমরা হেরেছিলাম আগ্রাসী, ক্ষুধার্ত ও তেতে থাকা এক নিউজিল্যান্ড দলের কাছে। ক্রিকেটে এটা হতেই পারে। ব্যস! যা-ই হোক, সংবাদমাধ্যম এই হাড্ডি বারবার চিবুতে ভালোবাসে এবং এটা আমাকে বিন্দুমাত্রও বিচলিত করে না। আর এই ভাবনা আমার টুর্নামেন্ট উপভোগে কোনো রকম প্রভাব ফেলবে না। জানি, এর মধ্যেই ছোট-বড় সব দলকে নিয়ে অনেক পূর্বধারণা শুরু হয়ে গেছে। অনেক অনেক তত্ত্ব, মতবাদও উড়ে বেড়াচ্ছে বাতাসে। ভারতের কথাই ধরুন। সবাই বলাবলি করছে ভারত দুর্দান্ত ব্যাটিং দল, কিন্তু অস্ট্রেলিয়ান কন্ডিশনে ওদের বোলিং নখদন্তহীন। এ ধারণার প্রথম ভাগ খুবই সত্যি, ভারতের ব্যাটিং দারুণ। কিন্তু বোলিং এত হেলা করার মতো নয় মোটেও। ওদের বোলাররাও নিজেদের দিনে যথেষ্ট কার্যকরী হতে পারে। এত সহজেই ভারত শিরোপা হাতছাড়া করবে না নিশ্চিতভাবেই। অস্ট্রেলিয়া অন্যতম ফেবারিট, যদিও চোট ওদের খুব ভোগাচ্ছে। মাইকেল ক্লার্কের ফিটনেস আর নেতৃত্ব নিয়ে আলোচনাটাও চলছে প্রতিদিন, যেটি ওদের মনোযোগে ব্যাঘাত ঘটাতে পারে। আরও অনেকের মতো নিউজিল্যান্ড দলটিকে আমারও দারুণ মনে ধরেছে। সব দিক থেকে পরিপূর্ণ একটি দল। অনেকগুলো অলরাউন্ডার, জেনুইন ফাস্ট বোলার, তিন-চারজন অসাধারণ ব্যাটসম্যান। সঙ্গে স্পিনে ‘চিরতরুণ বুড়ো’ ড্যান ভেট্টোরি তো আছেই, যেকোনো সময়ের মতোই কার্যকর। নিউজিল্যান্ডকে হারাতে হলে, খুব ভালো খেলেই হারাতে হবে। আমি সবচেয়ে বেশি রোমাঞ্চিত নিজেদের সম্ভাবনা নিয়ে। নিউজিল্যান্ডের মতো আমরাও সব দিকে প্রায় পূর্ণ দল। হ্যাশ (হাশিম আমলা) ও এবি-কে (ডি ভিলিয়ার্স) নিয়ে নতুন করে আর কী বলব! শুধু ওদের রেকর্ডের দিকে তাকানোই যথেষ্ট। এই দুজনের সঙ্গে কুইন্টন ডি কক, ফাফ ডু প্লেসি, জেপি ডুমিনি ও ডেভিড মিলারকে নিয়ে অসাধারণ ব্যাটিং লাইনআপ আমাদের। মরনে মরকেল ও ভারনন ফিল্যান্ডারকে নিয়ে গড়া নতুন বলের আক্রমণ টুর্নামেন্টের অন্যতম সেরা। এরপর আমি মনে হয় খুব একটা খারাপ নই! স্পিনে থাকবে ইমরান তাহির, প্রয়োজনে জেপি। আমাদের হারাতে হলেও, খুব খুব ভালো খেলে হারাতে হবে!	2
বাংলাদেশকে স্কটল্যান্ডের বার্তা গ্রুপ ‘এ’-তে স্কটল্যান্ডের বিপক্ষে বাংলাদেশের জয়কে ধরেই অনেকে হয়তো হিসাব কষছেন বাকি ম্যাচগুলোর। কিন্তু তারা যে মোটেও সহজ প্রতিপক্ষ নয়, বার্তাটা আরও একবার দিল স্কটিশরা। আয়ারল্যান্ডকে ১৭৯ রানে হারানোর পর এবার ওয়েস্ট ইন্ডিজকেও প্রায় হারিয়ে দিয়েছিল স্কটল্যান্ড! ৩১৪ রান তাড়ায় জয়টা হাতের মুঠো থেকে ফেলে দিয়েছে স্কটিশরা। শেষ ২ ওভারে ৪ উইকেট হাতে রেখে প্রয়োজন ছিল ১৪ রান। আন্দ্রে রাসেলের ৪৯তম ওভারে ২ উইকেটে এসেছে ২ রান। ৪৪ বলে ৬৬ রানের ঝোড়ো ইনিংস খেলা রিচি বেরিংটনের রানআউটের ক্ষতিটা পূরণ করতে পারেনি স্কটল্যান্ডের লোয়ার অর্ডার। হেরেছে ৩ রানে। এমসিজিতে দিনেশ রামদিনের ৮৮ আর ড্যারেন সামির ১৭ বলে ৩৬ রানের ঝোড়ো ইনিংসে ৩১৩ রান করে ক্যারিবীয়রা। কোয়েতজার ও ম্যাকলিওড উদ্বোধনী জুটিতে স্কটল্যান্ডকে এনে দেন ৭৫ রান। এরপর সুলিমান বেন জোড়া ধাক্কা দেন স্কটিশদের, ২০ রানের মধ্যে হামিশ গার্ডিনার ও ম্যাট মাচানকে ফেরান তিনি। সেখান থেকেই কাইল কোয়েতজারের প্রতিরোধ। তবে ১০৬ বলে ১৪ চারে ৯৬ রান করে তিনি যখন ফিরলেন, জয় তখনো ১৩০ রান দূরে। লক্ষ্য কাছে চলে আসে বেরিংটন-ঝড়ে। ষষ্ঠ উইকেটে উইকেটরক্ষক ম্যাথু ক্রসকে নিয়ে ৫৩ বলে তোলেন ৮৬ রান। ৪৮তম ওভারের শেষ বলে ক্রসকে আউট করে জুটি ভাঙেন রোচ। এরপর ফেরেন বেরিংটন, পথ হারান সতীর্থরাও। ৭ রানেই নেই ৪ উইকেট! শুরুতে কোয়েতজার, আর শেষের দিকে বেরিংটন। আশা জুগিয়েছিলেন বড় কিছুর, কিন্তু দুজনের কেউই শেষ করে আসতে পারেননি। স্কটল্যান্ডও থেমে গেছে ‘ক্যারিবীয়-বধ’ থেকে হাতছোঁয়া দূরত্বেই। রয়টার্স, ক্রিকইনফো।	2
লড়াইটা র‌্যাঙ্কিংয়েও রাত ভোর হলেই বিশ্বকাপ। ওয়ানডে ক্রিকেটের শ্রেষ্ঠত্বের লড়াইয়ে ১৪ দল। লড়াইটা র‍্যাঙ্কিং টেবিলেও। ভারত বর্তমান চ্যাম্পিয়ন, কিন্তু স্বাগতিক অস্ট্রেলিয়া নামছে ৫০ ওভারের ক্রিকেটের এক নম্বর দল হিসেবে। সর্বশেষ আইসিসি র‌্যাঙ্কিংয়ে চারবারের চ্যাম্পিয়নদের রেটিং পয়েন্ট ১২০। ৬ পয়েন্ট পেছনে থেকে ভারত দুইয়ে। র‌্যাঙ্কিংয়ের প্রথম আটটি দলের মধ্যে পয়েন্টের ব্যবধান মাত্র ২৬। প্রতি ম্যাচের পরেই হালনাগাদ হবে র্যাঙ্কিং, তাই উত্থান-পতনে ভরপুরই হতে যাচ্ছে র্যাঙ্কিংয়ের লড়াইটা। অষ্টম স্থানের ওয়েস্ট ইন্ডিজের (৯৪) চেয়ে অনেকটা পিছিয়ে নয়ে থাকলেও বাংলাদেশ (৭৫) বেশ এগিয়েই আছে জিম্বাবুয়ের (৫৩) চেয়ে। সাকিব আল হাসানের সৌজন্যে অলরাউন্ডার র্যাঙ্কিংয়ের এক নম্বর জায়গাটাও বাংলাদেশের। তবে শ্রীলঙ্কার অ্যাঞ্জেলো ম্যাথুস ও তিলকরত্নে দিলশানের সঙ্গে ইঁদুর-দৌড়ে নামতে হচ্ছে সাকিবকে। ব্যাটিংয়ে সবার ওপরে দক্ষিণ আফ্রিকার এবি ডি ভিলিয়ার্স। অধিনায়কের ঠিক পেছনেই হাশিম আমলা। সেরা ২০ ব্যাটসম্যানের সবাই আছেন এবারের বিশ্বকাপে। কিন্তু নেই র‌্যাঙ্কিংয়ের সেরা দুই বোলার সাঈদ আজমল ও সুনীল নারাইন। এই দুজনের চেয়ে ২০ ও ১০ পয়েন্ট পিছিয়ে থাকা দক্ষিণ আফ্রিকান ফাস্ট বোলার ডেল স্টেইনের সামনে তিন থেকে এক নম্বরে ওঠার সুযোগ। তথ্যসূত্র: আইসিসি।	2
নড়বড়ে নব্বই নব্বইয়ের চৌকাঠে পা রেখে কেন হাঁটু কাঁপাকাঁপি শুরু হয় ব্যাটসম্যানদের? পুরোটা সময় দুর্দান্ত খেলেও কেন সেঞ্চুরির কাছাকাছি এসে খোলসের ভেতর ঢুকে যান অনেকে? ক্রিকেটে বহুল চর্চিত ‘নার্ভাস নাইন্টিজ’ বা নড়বড়ে নব্বই কথাটা তো এমনি এমনিই আসেনি। তবে কুইন্সল্যান্ড ইউনিভার্সিটি অব টেকনোলজির গবেষণার পর এটা বোধ হয় বৈজ্ঞানিক স্বীকৃতিই পেয়ে যাচ্ছে। অস্ট্রেলিয়ার এই বিশ্ববিদ্যালয়ের এক গবেষণা বলছে, নব্বইয়ের ঘরে গিয়ে ব্যাটসম্যানের স্ট্রাইক রেট কমে যায় ৪৫ শতাংশ। আউট হওয়ার সম্ভাবনাও হয়ে পড়ে দ্বিগুণ। ১৯৭১ থেকে ২০১৪ পর্যন্ত সব ওয়ানডের তথ্য-উপাত্ত বিশ্লেষণ করা হয়েছে ওই গবেষণায়। বিশ্ববিদ্যালয়ের অধ্যাপক লিওনেল পেজ মনে করিয়ে দিয়েছেন জানা কথাটাই, সেঞ্চুরির কাছাকাছি এলে ব্যাটসম্যানদের ঝুঁকি নেওয়ার হার একদমই কমে যায়। স্নায়ুচাপও বাড়ে সেই সঙ্গে। এএফপি।	2
স্কটিশ পোশাক লাল-কালো ডোরাকাটা পোশাকটা স্কটল্যান্ডের বহু পুরোনো ঐতিহ্য। দেশটির জাতীয় পোশাকও এটি, নাম ‘টার্টান’। বিশ্বকাপে তো তা পরে মাঠে নামার উপায় নেই, তবু স্কটিশরা চেয়েছিল নিজেদের জার্সিতে এর একটা ছাপ রাখতে। তাই বিশেষ একধরনের ‘টার্টানের’ নকশাও করা হয়ে গিয়েছিল। কথা ছিল, ওটা পরা হবে জার্সির সঙ্গে। কিন্তু সম্ভবত ‘টার্টান’ ছাড়াই বিশ্বকাপ শুরু করতে হচ্ছে স্কটিশদের। স্কটল্যান্ড থেকে চীন ঘুরে পোশাকটি অস্ট্রেলিয়ায় আসার কথা ছিল জাহাজে। কিন্তু পোশাকের কাজ এখনো শেষ না হওয়া জাহাজ আসতে কয়েক দিন দেরিই হচ্ছে। অথচ আজকালের মধ্যেই নিউজিল্যান্ড চলে যাওয়ার কথা স্কটল্যান্ডের। সেখানে নিউজিল্যান্ডের সঙ্গে প্রথম ম্যাচে অন্তত ওই পোশাকটা পরতে পারছেন না স্কটিশ খেলোয়াড়েরা, এটা একরকম নিশ্চিতই। পরের ম্যাচগুলোয় পেলেই হয়! রয়টার্স। 	2
আফগানরা চ্যাম্পিয়ন! কে জিতবে এবারের বিশ্বকাপ? সম্ভাব্য চ্যাম্পিয়ন হিসেবে আপনার সুদূর কল্পনাতেও হয়তো আফগানিস্তান নেই। ‘ইকরামে’র বাজি আফগানদের পক্ষেই! হয়তো ভাবছেন, এই ইকরামটা আবার কে! ইকরাম নিউজিল্যান্ডের এক রোবট। ১৪টি অংশগ্রহণকারী দেশের পতাকা রাখা হয়েছিল তার সামনে, সে তুলেছে প্রথম বিশ্বকাপ খেলতে আসা আফগানিস্তানের পতাকা। তার মানে চ্যাম্পিয়ন আফগানিস্তান। নিজের রোবটের এমন কাণ্ডে তার প্রোগ্রামার এডুয়াল স্যানডোভালও কম বিস্মিত হননি, ‘অবশ্যই এটা অভাবনীয়। তবে ক্রিকেটে অপ্রত্যাশিত ফলাফল তো হতেই পারে।’ ইকরামের অনুমান সত্য হলে কিন্তু কপাল পুড়বে বাজিকরদের। আফগানিস্তানের বিপক্ষে তাদের বাজির দর যে ১০০০-১! এএফপি। 	2
একাদশী মাইক ডেনেস থেকে এউইন মরগান—১১ বিশ্বকাপে ১১ অধিনায়ক নিয়ে খেলতে এল ইংল্যান্ড।	2
স্বপ্নালু কিউইদের সামনে শ্রীলঙ্কা ২৩ বছর...দীর্ঘ ২৩ বছর পর মার্টিন ক্রোর চোখে আবার খেলা করছে স্বপ্ন! স্মৃতির আয়নায় তাকানো যাক ১৯৯২ বিশ্বকাপের সেমিফাইনালে। ইডেন পার্কের ড্রেসিংরুমের সামনে বসে মার্টিন ক্রো। স্তব্ধ, নির্বাক। শূন্যদৃষ্টিতে তাকিয়ে সামনে। সব হারিয়ে ফেলার হতাশায় যেন অসাড়। অসাধারণ ব্যাটিং আর নেতৃত্বে দলকে তুলেছিলেন সেমিফাইনালে। সেখানেও দল ছিল ফেবারিট। কিন্তু ইনজামাম-উল-হক নামের এক তরুণ কিউদের স্বপ্ন কেড়ে নিয়ে খুলেছিলেন নিজেদের স্বপ্নের দুয়ার। সেই যে ক্রোর চোখ থেকে হারিয়ে গেল স্বপ্ন, হারিয়ে গেল নিউজিল্যান্ডের ক্রিকেট থেকেও। প্রায় দুই যুগ পর আবার কিউইদের চোখে ঝিলিক দিচ্ছে স্বপ্ন। বরাবরের ‘ডার্ক হর্স’ দল এবার অন্যতম ফেবারিট। স্বপ্নাতুর ক্রো উত্তরসূরিদের বলছেন, ‘উজ্জীবিত হও ’৯২ বিশ্বকাপের চেতনায়!’ রাগবির দেশে ক্রিকেটের জোয়ার ঠিক না বইলেও তীব্র হয়েছে ঢেউ। সেটা দেখে রোমাঞ্চিত টিম সাউদি বলছেন, ‘দারুণ লাগছে এত জনসমর্থন দেখে। বিশ্বকাপ হলো গোটা দেশকে পাশে পাওয়ার সুযোগ। ২০১১ রাগবি বিশ্বকাপে দেশের মাটিতে শিরোপাজয়ের পর আমরা দেখেছিলাম উচ্ছ্বাসের জোয়ার। ক্রিকেট দিয়েও আমরা করতে চাই তেমন কিছু।’ বাংলাদেশ সময় কাল ভোরে অল ব্ল্যাকদের ছোঁয়ার অভিযান শুরু ব্ল্যাক ক্যাপদের। সামনে শ্রীলঙ্কা। সাম্প্রতিক ফর্মে ফেবারিট নিউজিল্যান্ড। দুই দলের সিরিজ শেষ হলো মাত্রই, নিউজিল্যান্ড জিতেছে ৪-২-এ। কিউইরা পরে ২-০-তে হারিয়েছে পাকিস্তানকে, প্রস্তুতি ম্যাচে উড়িয়ে দিয়ে দক্ষিণ আফ্রিকা। শ্রীলঙ্কা সেখানে প্রস্তুতি ম্যাচে দক্ষিণ আফ্রিকার কাছে হেরেছে, হেরে গেছে এমনকি জিম্বাবুয়ের কাছেও। তবে শ্রীলঙ্কা হলো কুংফু-কারাতে সিনেমার নায়কের মতো, শত আঘাতে জর্জরিত হয়েও শেষ পর্যন্ত যে টিকে থাকে। কিংবা পুরোনো সেই নকিয়া ফোনের মতো, বারবার হাত থেকে পড়ে যেটির স্ক্রিন আর নানা জায়গায় ফাটল, রং চটে গিয়ে বোঝার উপায় নেই সত্যিকারের চেহারা। কিন্তু কাজ করে যাচ্ছে ঠিকমতোই! নতুন শতাব্দীর শ্রীলঙ্কা বড় মঞ্চের বড় দল। ফাইনাল খেলেছে গত দুটি ওয়ানডে বিশ্বকাপ, দুটি টি-টোয়েন্টি বিশ্বকাপেই। এমনিতে উদ্বোধনী দিনে ম্যাচ দুটি। দুই চিরপ্রতিদ্বন্দ্বীর লড়াই, মেলবোর্নে খেলা বলে অস্ট্রেলিয়া-ইংল্যান্ড ম্যাচ নিয়ে ক্রিকেট বিশ্বের আগ্রহ বেশিই। তবে আগে শুরু হচ্ছে বলে এবারের বিশ্বকাপের প্রথম ম্যাচ ক্রাইস্টচার্চে এই নিউজিল্যান্ড-শ্রীলঙ্কা লড়াই। শহরের ঐতিহ্যবাহী ভেন্যু ল্যাঙ্কাস্টার পার্ক চার বছর আগে ভূমিকম্পে চরম ক্ষতিগ্রস্ত হওয়ার পর এই বিশ্বকাপ সামনে রেখে তৈরি হয়েছে হ্যাগলি ওভাল। এই ম্যাচ দিয়ে শুরু জয়াবর্ধনে-সাঙ্গাকারার শেষের শুরুও। বিশ্বকাপ দিয়ে ওয়ানডেকে বিদায় জানাচ্ছেন সাঙ্গাকারা, আন্তর্জাতিক ক্রিকেটকে জয়াবর্ধনে। ফর্ম বিপরীত হলেও দুই দলের মিলের শেষ নেই। অভিজ্ঞতা ও তারুণ্যের দারুণ সমন্বয় দুই দলেই, দু-তিনজন দারুণ পেস বোলিং অলরাউন্ডারের পাশাপাশি আছে অভিজ্ঞ স্পিনার। দুই দলেই একটু অস্বস্তি ওপেনিং নিয়ে। মূল পার্থক্যটা পেস বোলিংয়ে। যেখানে কিউইদের সমস্যা, কাকে রেখে কাকে খেলানো হবে। শ্রীলঙ্কা কিনা মালিঙ্গার সঙ্গীদের খুঁজে পেতে হয়রান! তবে হার না-মানা মানসিকতা দুই দলেরই চিরন্তন অভ্যাস। জমজমাট ম্যাচের রসদ তাই প্রস্তুত। বাংলাদেশের দর্শকেরা সকালে ঘুম থেকে উঠে খেলা দেখতে চাইলে মিস করতে পারেন রোমাঞ্চের অনেকটাই। খেলা শুরু কিন্তু বাংলাদেশ সময় শনিবার ভোর ৪টায়! তথ্যসূত্র: ক্রিকইনফো, এএফপি। মুখোমুখিনিউজিল্যান্ড–শ্রীলঙ্কা ম্যাচ নিউজিল্যান্ড শ্রীলঙ্কা টাই/পরি. মোট ৮৯ ৪১ ৪০ ১/৭ নিউজিল্যান্ডে ৩৪ ২১ ১১ ০/২ বিশ্বকাপে ৯ ৩ ৬ ০/০ ১৫২৯ সবচেয়ে বেশি রান সাঙ্গাকারার ৭৪ সবচেয়ে বেশি উইকেট মুরালিধরনের ১৭০ সর্বোচ্চ ইনিংস রনকির ৫/৯ সেরা বোলিং মুরালিধরনের নিউজিল্যান্ডকে শ্রীলঙ্কা প্রথমবার হারায় বিশ্বকাপেই, ১৯৮৩ বিশ্বকাপে শ্রীলঙ্কা জিতেছিল ৩ উইকেটে। ১৯৯২ বিশ্বকাপের পর শ্রীলঙ্কাকে আর হারাতে পারেনি নিউজিল্যান্ড। হেরেছে টানা ৫টি বিশ্বকাপ ম্যাচ! গত দুটি বিশ্বকাপেই নিউজিল্যান্ডকে সেমিফাইনাল থেকে বিদায় করেছে শ্রীলঙ্কা। নিউজিল্যান্ডের বিপক্ষে আজ ৫০তম ওয়ানডে খেলবেন জয়াবর্ধনে। শ্রীলঙ্কার বিপক্ষে সবচেয়ে বেশি ম্যাচ খেলা কিউই ড্যানিয়েল ভেট্টোরি, ৩৫টি। 	2
আকরামের টোটকা এবি ডি ভিলিয়ার্স, ডেভিড ওয়ার্নার, গ্লেন ম্যাক্সওয়েল। সময়ের সেরা তিন বিস্ফোরক ব্যাটসম্যান। ভিলিয়ার্স কদিন আগেই ওয়ানডেতে ৩১ বলে দ্রুততম সেঞ্চুরির রেকর্ড গড়েছেন ওয়েস্ট ইন্ডিজের সঙ্গে, ম্যাক্সওয়েল ও ওয়ার্নারও প্রস্তুতি ম্যাচে সেঞ্চুরি করেছেন। সাবেক পাকিস্তানি অধিনায়ক ওয়াসিম আকরাম বলছেন, এই তিনজন বিশ্বকাপেও জ্বলবেন, ‘আমি নিশ্চিত ম্যাক্সওয়েল, ওয়ার্নার, ডি ভিলিয়ার্স বিশ্বকাপেও জ্বলে উঠবে। এ তিনজন ম্যাচ বের করে নিয়ে যাওয়ার ক্ষমতা রাখে। দর্শকদের কাছেও তাদের ব্যাটিং রোমাঞ্চকরই হবে।’ তাঁদের বিপক্ষে বোলিংয়ের কৌশলটাও বাতলে দিয়েছেন ইতিহাসের অন্যতম সেরা এই বাঁহাতি পেসার, ‘আমি হলে সব সময় রান আটকানোর বদলে তাদের আউট করতে চাইতাম। তারা যত বেশি উইকেটে থাকবে, ততই সমস্যা তৈরি করবে।’ কাজটা চ্যালেঞ্জের হলেও তাঁদের আউট করতে হলে কী করতে হবে, সেই টোটকাও বাতলেছেন, ‘বলকে পিচ করাও আর সুইং করাও।’ ফেবারিট হিসেবে দুই আয়োজকের সঙ্গে দক্ষিণ আফ্রিকার নাম বলেছেন ’৯২-এর ফাইনালের ম্যাচসেরা, ‘অস্ট্রেলিয়া, নিউজিল্যান্ড, দক্ষিণ আফ্রিকা কয়েক মাস ধরেই ধারাবাহিক। আর স্বাগতিকদের তো পরিচিত আবহাওয়ায় খেলার সুবিধাও আছে। আমার কাছে এরাই ফেবারিট।’ বিশ্বকাপের এবারের ফরম্যাট দলগুলোকে টুর্নামেন্টে টিকে থাকার বাড়তি সুযোগ দেবে বলে মনে করেন তিনি, ‘প্রথম দু-একটি ম্যাচ হারলেও দলগুলো ফেরত আসার সুযোগ পাবে। এই ফরম্যাটটাই এমন। অবশ্য কোয়ার্টার ফাইনাল থেকে আপনাকে নির্দিষ্ট দিনগুলোতেই ভালো করতে হবে।’ এএফপি।	2
প্রথম ম্যাচে নেই ক্লার্ক নির্ধারিত সময় ২১ ফেব্রুয়ারি। বিশ্বকাপে খেলতে হলে ওই দিন বাংলাদেশের সঙ্গে ম্যাচের আগেই ফিট হতে হবে মাইকেল ক্লার্ককে। এর মধ্যে অস্ট্রেলিয়ান অধিনায়ক গ্রেড ক্রিকেট খেলেছেন, ক্রিকেট অস্ট্রেলিয়া একাদশের হয়ে বাংলাদেশের বিপক্ষে খেলেছেন প্রস্তুতি ম্যাচও। সংযুক্ত আরব আমিরাতের সঙ্গে অস্ট্রেলিয়ার প্রস্তুতি ম্যাচে ৬৪ রানের পাশাপাশি ২ ওভার বোলিংও করেছেন। তবে অস্ট্রেলিয়ার কোনো তাড়াহুড়ো নেই অধিনায়ককে নিয়ে। ইংল্যান্ডের সঙ্গে প্রথম ম্যাচেও তাই নামছেন না ক্লার্ক। কোচ লেম্যান বলছেন, ‘ওর ফেরা নিয়ে আমি খুশি। কিন্তু আমরা আমাদের পরিকল্পনাতেই স্থির থাকব। সে বাংলাদেশের বিপক্ষেই মাঠে নামবে। দারুণ একটা সপ্তাহ অপেক্ষা করছে ওর সামনে।’ ক্লার্ককে অবশ্য এখনো কিছু ফিটনেস পরীক্ষা দিতে হবে। চোটের কারণে জেমস ফকনারও খেলবেন না প্রথম ম্যাচে। এএফপি।	2
মোদির শুভেচ্ছা ‘ক্যাপ্টেন কুলকে সর্বোত্তম শুভকামনা। জানপ্রাণ দিয়ে খেলে, ঠিকঠাক নেতৃত্ব দিয়ে ভারতকে গর্বিত করো। তোমাকে চিনি বলেই বলছি আমি নিশ্চিত তুমি পারবেই।’ টুইটার বার্তাটা অধিনায়ক মহেন্দ্র সিং ধোনির জন্য, জানিয়েছেন ভারতের প্রধানমন্ত্রী নরেন্দ্র মোদি। আজ বাদে কাল দল যখন নেমে পড়ছে বিশ্বকাপ ধরে রাখার মহারণে কোনো সরকারপ্রধান শুভেচ্ছা জানাতেই পারেন। তবে মোদি চমকে দিয়েছেন একই সঙ্গে ভারতের ১৫ সদস্যকেই ভিন্ন ভিন্ন শুভেচ্ছা জানিয়ে। কাল সন্ধ্যায় কয়েক মিনিটের ব্যবধানেই টুইটগুলি আপলোড হয়েছে মোদির অফিশিয়াল টুইটার অ্যাকাউন্টে। টুইটগুলোয় কোন খেলোয়াড়ের কী ভূমিকা সেটাও উল্লেখ করেছেন। অলরাউন্ডার রবীন্দ্র জাদেজাকে ‘স্যার জাদেজা’ বলতেও ছাড়েননি, ‘কে স্যার জাদেজার ভক্ত নয়?’ রোববার চিরপ্রতিদ্বন্দ্বী পাকিস্তানের বিপক্ষে ম্যাচ দিয়েই বিশ্বকাপ অভিযান শুরু করছে ভারত। ক্রিকইনফো। 	2
পৃষ্ঠপোষক ছাড়াই ফেডারেশন কাপ আর্থিক পৃষ্ঠপোষকতা ছাড়াই ১৬ ফেব্রুয়ারি শুরু ফেডারেশন কাপ। বঙ্গবন্ধু স্টেডিয়ামে ওই দিন উদ্বোধনী ম্যাচ খেলবে মোহামেডান ও রহমতগঞ্জ। গ্রুপ পর্বে প্রতিদিন দুটি ম্যাচ। চার গ্রুপের সেরা আট দল উঠবে কোয়ার্টার ফাইনালে। সেমিফাইনাল ১ ও ২ মার্চ, ফাইনাল ৫ মার্চ। বাফুফে ভবনে কাল হয়ে গেল মৌসুম শুরুর এই টুর্নামেন্টের ড্র। ‘এ’ গ্রুপে শেখ জামালের সঙ্গী বিজেএমসি ও ফেনী সকার। ‘বি’ গ্রুপে মুক্তিযোদ্ধা, শেখ রাসেল, উত্তর বারিধারা। ‘সি’ গ্রুপে আবাহনী, ফরাশগঞ্জ, চট্টগ্রাম আবাহনী। ‘ডি’ গ্রুপে মোহামেডান, ব্রাদার্স, রহমতগঞ্জ।	2
ফুটবলে আট ধাপ অগ্রগতি বঙ্গবন্ধু গোল্ড কাপের ৯ ম্যাচের মাত্র একটিই ছিল ফিফাস্বীকৃত পূর্ণাঙ্গ আন্তর্জাতিক ম্যাচ। সেই ম্যাচে শ্রীলঙ্কাকে ১-০ গোলে হারানোর পুরস্কারটা নগদেই পেল বাংলাদেশ। ২৬টি রেটিং পয়েন্ট যোগ হয়েছে বাংলাদেশের নামের পাশে, যা কাল প্রকাশিত সর্বশেষ ফিফা র্যাঙ্কিংয়ে আট ধাপ এগিয়ে দিয়েছে লাল-সবুজের দলকে। মামুনুলদের বর্তমান অবস্থান ১৫৭তম। এশিয়ায় ৩০তম। দক্ষিণ এশিয়ার দলগুলোর মধ্যে বাংলাদেশের পরই ভারত ও পাকিস্তান। দুই দেশই যুগ্মভাবে ১৭১তম স্থানে। শ্রীলঙ্কা ১৭৩, নেপাল ১৮০, ভুটান ২০৯। দক্ষিণ এশিয়ায় বাংলাদেশের ওপরে মালদ্বীপ (১৩৫)। আফগানিস্তান ১৪৪তম। র্যাঙ্কিংয়ের শীর্ষে জার্মানি, দুইয়ে আর্জেন্টিনা, ছয়ে ব্রাজিল।	2
ফাইনালে চোখ বার্সার মার্সেলিনো রাতটাকে বলছেন বিভীষিকা। কিন্তু কী এমন হয়েছে যার জন্য ভিয়ারিয়াল কোচ পরশুর রাতটা ভুলে যেতে চাইবেন। পরশু বার্সেলোনার কাছে কোপা ডেল রের সেমিফাইনালের প্রথম লেগে ৩-১ গোলে হেরেছে তো বটেই, চোটে পড়েছেন ব্রুনো ও জিওভান্নি দস সান্তোসের মতো গুরুত্বপূর্ণ দুজন খেলোয়াড়ও। গত সাত বছরে পঞ্চমবারের মতো কোপা ডেল রের ফাইনালে খেলার স্বপ্ন বার্সা এখন আঁকতেই পারে! নেইমার পেনাল্টি থেকে গোল করলে স্বপ্নটা আরও রঙিনই হতো। ৭১ মিনিটে লিওনেল মেসিকে ফেলে দেওয়ায় পেনাল্টি দিয়েছিলেন রেফারি। অ্যাটলেটিকোর সঙ্গে পেনাল্টি মিস করাতেই হয়তো মেসি সুযোগটা দিয়েছিলেন নেইমারকে। কিন্তু ব্রাজিলিয়ান ফরোয়ার্ডের দুর্বল কিকটা ঠেকিয়ে দেন ভিয়ারিয়াল গোলরক্ষক সার্জিও আসেনজো। অবশ্য বার্সার জয় ততক্ষণে মোটামুটি নিশ্চিতই হয়ে গেছে। ৪১ মিনিটেই মেসির গোলে এগিয়ে যায় বার্সেলোনা। তবে ৪৮ মিনিটে সমতা ফেরান ভিয়ারিয়ালের ম্যানুয়েল ট্রাইগুয়েরস। এক মিনিট পরই আন্দ্রেস ইনিয়েস্তা আবার এগিয়ে দেন বার্সাকে, ৬৪ মিনিটে জেরার্ড পিকে হেডে গোল করে ন্যু ক্যাম্পকে ভাসিয়েছেন উচ্ছ্বাসে। ইংলিশ প্রিমিয়ার লিগে উইলিয়ানের শেষ মুহূর্তের গোলে এভারটনকে হারিয়েছে চেলসি। স্টোক সিটির সঙ্গে ৪-১ গোলের বড় জয় পেয়েছে ম্যানচেস্টার সিটি। জোড়া গোল করেছেন সার্জিও আগুয়েরো, অন্য দুটি জেমস মিলনার ও সামির নাসরির। বার্নলির সঙ্গে ম্যানচেস্টার ইউনাইটেডের জয়টা ৩-১ গোলের। ক্রিস স্মলিংয়ের জোড়া গোলের পর পেনাল্টি থেকে গোল করেছেন রবিন ফন পার্সি। এএফপি।	2
কোহলিতে আস্থা টেন্ডুলকারের অনেকেই বিরাট কোহলির মাঝে খোঁজেন শচীন টেন্ডুলকারের ছায়া। অনেকে দেখতেও পান সেই ছায়া। ওয়ানডে ক্রিকেটে এর মধ্যেই যা করে ফেলেছেন, ওই বয়সে তা করতে পারেননি এমনকি টেন্ডুলকারও। সেই ওয়ানডেতেই অবশ্য বড় রান পাননি গত কয়েকটা ইনিংস। তবে এ নিয়ে ভাবনার কিছু দেখছেন না স্বয়ং টেন্ডুলকারই। ভারতের ব্যাটিং কিংবদন্তির মতে, বিশ্বকাপে ঠিকই আলো ছড়াবেন কোহলি। উত্তরসূরিকে নিয়ে বিশ্বকাপের সবচেয়ে বেশি রান করা ব্যাটসম্যান ও এবারের বিশ্বকাপ দূতের মূল্যায়ন, ‘কোহলি অসাধারণ। ওর সবচেয়ে বড় শক্তি হলো, পরিস্থিতি খুব ভালো পড়তে পারে। সেই সঙ্গে কন্ডিশন, পিচের সঙ্গেও খুব দ্রুত মানিয়ে নেয়। নিজের খেলাটাও খুব ভালো জানে। এবং দ্রুত ঠিক করে ফেলে কখন কীভাবে ব্যাট চালাতে হবে।’ টাইমস অব ইন্ডিয়া।	2
আনসার পদক পেলেন ওঁরা বাংলাদেশ আনসারের বিভিন্ন বিভাগে অবদানের জন্য প্রতিবছরই দেওয়া হয় রাষ্ট্রপতি আনসার সেবা পদক। এবার এই পদক পেলেন ৯৭ জন। তার মধ্যে ক্রীড়াঙ্গনের সাতজন। সফিপুর আনসার একাডেমিতে কাল অন্যদের সঙ্গে ক্রীড়াঙ্গনের পুরস্কারপ্রাপ্তদেরও পদক পরিয়ে দেন প্রধানমন্ত্রী শেখ হাসিনা। সাতজন খেলোয়াড় হলেন ভারোত্তোলক বিদ্যুৎ কুমার রায়, ফাহিমা আক্তার ময়না; কাবাডি খেলোয়াড় শাহনাজ পারভীন মালেকা; হ্যান্ডবল খেলোয়াড় আকরাম হোসেন; জুডোকা নুরুন্নাহার, কল্পনা আক্তার ও নিখিল সাংমা।	2
অধিনায়ক ১৯৭৫, ১৯৭৯, ১৯৮৩। ইতিহাসের প্রথম তিনটি বিশ্বকাপ ক্রিকেটই ক্লাইভ লয়েডের নেতৃত্বে খেলেছে ওয়েস্ট ইন্ডিজ। সবচেয়ে বেশি বিশ্বকাপে দলকে নেতৃত্ব দেওয়ার লয়েডের রেকর্ডটা টিকে আছে এখনো। তবে ওয়েস্ট ইন্ডিজকে টানা দুটি বিশ্বকাপ জেতানো অধিনায়ক সঙ্গী পেয়েছেন আরও চারজনকে—পাকিস্তানের ইমরান খান (১৯৮৩, ১৯৮৭, ১৯৯২), ভারতের মোহাম্মদ আজহারউদ্দিন (১৯৯২, ১৯৯৬, ১৯৯৯), নিউজিল্যান্ডের স্টিভেন ফ্লেমিং (১৯৯৯, ২০০৩, ২০০৭) ও অস্ট্রেলিয়ার রিকি পন্টিং (২০০৩, ২০০৭, ২০১১)। তিন বিশ্বকাপে দেশকে নেতৃত্ব দেওয়া আরও দুজন আছেন—অ্যালেক স্টুয়ার্ট (১৯৯২-২০০৩) ও স্টিভ টিকোলো (২০০৩-২০১১)। কিন্তু ইংল্যান্ডের স্টুয়ার্ট ১৯৯২ ও ২০০৩ সালে তিন ম্যাচে ও কেনিয়ার টিকোলো ২০১১ সালে ১ ম্যাচে দলকে নেতৃত্ব দেন মূল অধিনায়কের অনুপস্থিতিতে।	2
আজ একসঙ্গে শুভকামনা ক্রিকেট বিশ্বকাপে প্রিয় দলকে শুভেচ্ছা জানাতে আজ শুক্রবার সারা দেশে এক হচ্ছে বাংলাদেশ দলের ফ্যানাটিক সাপোর্টাররা। ৬৪ জেলায় একযোগে এ অনুষ্ঠানের আয়োজন করছে গ্রামীণফোন ও প্রথম আলো। ঢাকায় অনুষ্ঠান শুরু হবে বেলা তিনটা থেকে মিরপুরের শহীদ সোহরাওয়ার্দী ইনডোর স্টেডিয়ামে। অন্য ছয় বিভাগীয় শহরে একই সময়ে অনুষ্ঠান হবে একটু বড় পরিসরে। থাকছে কনসার্ট। এতে অংশ নেবেন জনপ্রিয় সংগীতশিল্পী ও ব্যান্ড দলগুলো। ৫৭ জেলায় অনুষ্ঠান শুরু হবে বেলা সাড়ে তিনটায়। অনুষ্ঠানে প্রবেশ টিকিট হিসেবে আজ অথবা গতকালের প্রথম আলোতে ‘চলো বাংলাদেশ’ অনুষ্ঠান নিয়ে প্রকাশিত বিজ্ঞাপনটি সঙ্গে আনতে হবে। অনুষ্ঠানটি চ্যানেল আই, মাছরাঙা, এনটিভি, বাংলা ভিশন, বৈশাখী টিভি, চ্যানেল নাইন, এশিয়ান টিভি, মাই টিভি, ইটিভি, আরটিভি, এটিএন নিউজ, যমুনা টিভি ও জিটিভি সরাসরি সম্প্রচার করবে। ৬৪ জেলায় অনুষ্ঠানস্থল: ঢাকা বিভাগ: ঢাকা: শহীদ সোহরাওয়ার্দী ইনডোর স্টেডিয়াম, মিরপুর; ফরিদপুর: কবি জসীমউদ্দীন হল; গাজীপুর: জেলা শিল্পকলা একাডেমী; গোপালগঞ্জ: বঙ্গবন্ধু কলেজ মিলনায়তন; জামালপুর: জেলা শিল্পকলা একাডেমী; কিশোরগঞ্জ: প্রেসক্লাব মিলনায়তন; মাদারীপুর: পাবলিক লাইব্রেরি মিলনায়তন; মানিকগঞ্জ: সাংস্কৃতিক বিপ্লবী সংঘ মিলনায়তন; মুন্সিগঞ্জ: জেলা শিল্পকলা একাডেমী; ময়মনসিংহ: জেলা শিল্পকলা একাডেমী; নারায়ণগঞ্জ: নারায়ণগঞ্জ উচ্চবিদ্যালয় মিলনায়তন; নরসিংদী: আবদুল কাদির মোল্লা সিটি কলেজ মিলনায়তন; নেত্রকোনা: নেত্রকোনা পাবলিক হল; রাজবাড়ী: সরকারি উচ্চবিদ্যালয় মিলনায়তন; শরীয়তপুর: পৌর মিলনায়তন; শেরপুর: শেরপুর পৌর মিলনায়তন; টাঙ্গাইল: ভাসানী হল। বরিশাল বিভাগ: বরিশাল: বরিশাল ক্লাব ইনডোর স্টেডিয়াম; বরগুনা: জেলা শিল্পকলা একাডেমী; ভোলা: মোজাম্মেল হক টাউন হল; ঝালকাঠি: জেলা শিল্পকলা একাডেমী; পটুয়াখালী: জেলা শিল্পকলা একাডেমী; পিরোজপুর: জেলা শিল্পকলা একাডেমী। চট্টগ্রাম বিভাগ: চট্টগ্রাম: জিমনেসিয়াম; বান্দরবান: উপজেলা পরিষদ মিলনায়তন; ব্রাহ্মণবাড়িয়া: সুরসম্রাট ওস্তাদ আলাউদ্দিন খাঁ পৌর মিলনায়তন; চাঁদপুর: জেলা শিল্পকলা একাডেমী; কুমিল্লা: বীরচন্দ্রনগর মিলনায়তন (কুমিল্লা টাউন হল); কক্সবাজার: সাংস্কৃতিক কেন্দ্র; ফেনী: সেলিম আলভী মিলনায়তন (জেলা পরিষদ); খাগড়াছড়ি: অফিসার্স ক্লাব মিলনায়তন; লক্ষ্মীপুর: নাসির আহমেদ ভূঁইয়া মিলনায়তন; নোয়াখালী: পৌর মিলনায়তন; রাঙামাটি: জেলা শিল্পকলা একাডেমী। খুলনা বিভাগ: খুলনা: নেভি ফেয়ার ওয়ে মিলনায়তন; চুয়াডাঙ্গা: শ্রীমন্ত টাউন হল; যশোর: জেলা শিল্পকলা একাডেমী; ঝিনাইদহ: জেলা শিল্পকলা একাডেমী; কুষ্টিয়া: জেলা শিল্পকলা একাডেমী; মাগুরা: আসাদুজ্জামান মিলনায়তন; মেহেরপুর: জেলা শিল্পকলা একাডেমী; নড়াইল: জেলা শিল্পকলা একাডেমী; সাতক্ষীরা: জেলা শিল্পকলা একাডেমী; বাগেরহাট: বাগেরহাট জেলা ক্রীড়া সংস্থা মিলনায়তন। রাজশাহী বিভাগ: রাজশাহী: জেলা শিল্পকলা একাডেমী; বগুড়া: হীদ টিটু মিলনায়তন; জয়পুরহাট: জেলা পরিষদ মিলনায়তন; নওগাঁ: করোনেশন হল সোসাইটি; নাটোর: মহারাজা জে এন স্কুল অ্যান্ড কলেজ; চাঁপাইনবাবগঞ্জ: শহীদ সাটু হল; পাবনা: মুক্তিযোদ্ধা রফিকুল ইসলাম বকুল পৌর মুক্তমঞ্চ প্রাঙ্গণ; সিরাজগঞ্জ: মওলানা ভাসানী মিলনায়তন। রংপুর বিভাগ: রংপুর: শহীদ স্মৃতি মিলনায়তন; দিনাজপুর: জেলা শিল্পকলা একাডেমী; গাইবান্ধা: জেলা শিল্পকলা একাডেমী; কুড়িগ্রাম: জেলা শিল্পকলা একাডেমী; লালমনিরহাট: জেলা পরিষদ মিলনায়তন; নীলফামারী: জেলা শিল্পকলা একাডেমী; পঞ্চগড়: জেলা শিল্পকলা একাডেমী; ঠাকুরগাঁও: জেলা শিল্পকলা একাডেমী। সিলেট বিভাগ: সিলেট: ইনডোর স্টেডিয়াম; হবিগঞ্জ: জেলা শিল্পকলা একাডেমী; মৌলভীবাজার: মৌলভীবাজার সরকারি উচ্চবিদ্যালয় মিলনায়তন; সুনামগঞ্জ: সুরমা রিভার ভিউ মিলনায়তন।	2
ক্রিকেট মহোৎসবের শুরু ইমরান খান-জাভেদ মিয়াঁদাদের সেই ভিত্তি গড়ে দেওয়া জুটির ওপর দাঁড়িয়ে ওয়াসিম আকরামের ঝোড়ো ইনিংস। এরপর বাঁহাতি সুইং সুলতানের পরপর দুটি ইয়র্কারে ছত্রখান অ্যালান ল্যাম্ব ও ক্রিস লুইসের স্টাম্প। কাল সকাল থেকে এমসিজির সব টেলিভিশনে ১৯৯২ বিশ্বকাপের ফাইনাল। আরেকটি বিশ্বকাপ শুরুর আগের দিন ২৩ বছর আগের স্মৃতি রোমন্থন করতে করতে এমসিজি যেন দিন গুনছে আরেকটি ফাইনালের। সেই ফাইনাল এখনো ৪৪ দিন দূরে। কাল দুপুরে এমসিজিতে গা গরম করতে করতে ৪৪ দিন দূরের ছবিই কি চোখে আঁকছিলেন মাইকেল ক্লার্ক? বিশ্বকাপে অস্ট্রেলিয়ার শুরুর দিনে মাঠে থাকছেন না। শেষের দিনে হয়তো থাকবেন। কিন্তু শেষের দিনটি যে ফাইনালই হবে, তার কি নিশ্চয়তা! আজ থেকে শুরু ক্রিকেট মহোৎসব পরতে পরতে কী রহস্য লুকিয়ে রেখেছে কে জানে! ২০১৫ বিশ্বকাপের শুরু আর শেষটা এই এমসিজিতেই মিলে যেতে পারত। মিলছে না আয়োজক দুই দেশের সময় পার্থক্যের কারণে। একই দিনে খেলা হয়েও শুরুর গৌরবটা তাই ক্রাইস্টচার্চের। এই লেখা পাঠকের হাতে যেতে যেতে নিউজিল্যান্ড-শ্রীলঙ্কা ম্যাচ হয়তো ফলাফলের পূর্বাভাসও দিয়ে ফেলেছে। দিনগণনা শুরু হয়েছে সেই কবে! কাল সংবাদ সম্মেলনে জর্জ বেইলি ও জেমস অ্যান্ডারসনের কথা শুনে মনে হলো, মাঠে নামতে আর তর সইছে না! নিউজিল্যান্ডে ব্রেন্ডন ম্যাককালামের কথায়ও একই সুর। সেই কবে থেকে বিশ্বকাপ আসছে, বিশ্বকাপ আসছে...শুরু হয়ে গেলে বরং চাপটা কমে। ‘চাপ’—ছোট্ট এই শব্দটাই আসলে বিশ্বকাপের সবচেয়ে বড় খেলোয়াড়। মাঠে খেলা হবে অন্য কোনো দলের সঙ্গে, কিন্তু অদৃশ্য আসল প্রতিপক্ষ হয়ে থাকবে ওই চাপ। সেটি জয় করতে পারা না-পারাই ঠিক করে দেবে ২৯ মার্চ ফ্লাডলাইটের আলোয় ঝলমলে এমসিজিতে কোন দলকে ঘিরে উড়বে রংবেরঙের কনফেত্তি। সেই চাপ অস্ট্রেলিয়ার চেয়ে বেশি আর কোনো দলের ওপর নেই। সহ-আয়োজক নিউজিল্যান্ডও স্বাগতিকদের ছায়াসঙ্গী চাপের পরিচয় পাচ্ছে। তবে পার্থক্য আছে। নিউজিল্যান্ডাররা যেখানে বিশ্বকাপের সেমিফাইনালে বিদায় নেওয়াটাকেই সেরা সাফল্য বলে বিবেচনা করে এসেছে, অস্ট্রেলিয়ার জন্য রানার্সআপ হওয়াটাও ব্যর্থতা। ওয়ানডে র্যাঙ্কিংয়ে বিশ্বের এক নম্বররা বিশ্বকাপের সফলতম দল। ১০টি বিশ্বকাপের ছয়টিরই ফাইনালে উঠে জিতেছে চারবার। তার পরও একটা অপূর্ণতা আছে। ওই চারটি শিরোপার একটিও যে নিজেদের দেশে নয়। সেই সুযোগ একবারই এসেছিল এর আগে। এবারের চেয়েও অজেয় ভাবমূর্তি নিয়ে ১৯৯২ বিশ্বকাপ শুরু করেছিল অ্যালান বোর্ডারের দল। প্রত্যাশার ভারে চিড়েচ্যাপ্টা হয়ে সেমিফাইনালেও ওঠা হয়নি। সেই অভিজ্ঞতা থেকে শিক্ষা নিতেই কোচ ড্যারেন লেম্যান দলের খেলোয়াড়দের ‘ক্লাস’ নিতে ডেকেছিলেন ইয়ান হিলি ও জিওফ মার্শকে। লেম্যান নিজে দুটি বিশ্বকাপজয়ী দলে ছিলেন। ১৯৯৯ বিশ্বকাপে খাদের কিনারা থেকে ঘুরে দাঁড়িয়ে অস্ট্রেলিয়াকে বিশ্বকাপ জিততে দেখেছেন। শুধু দেখেনইনি, ফাইনালে জয়সূচক রানও এসেছিল তাঁর ব্যাট থেকেই। অপরাজিত চ্যাম্পিয়ন হওয়ার অনুভূতিরও স্বাদ পেয়েছেন ২০০৩ বিশ্বকাপে। তবে দেশের মাটিতে বিশ্বকাপ খেলার চাপটা তাঁর নিজেরও অজানা। এ কারণে হিলি আর মার্শের শরণ। জর্জ বেইলির কথা শুনে মনে হচ্ছে, তাতে কাজও হয়েছে। অস্ট্রেলিয়ার বদলি অধিনায়ক কাল বললেন, ‘এটাকে চাপের বদলে দারুণ এক সুযোগ হিসেবেও তো দেখা যায়। অস্ট্রেলিয়ার দারুণ সব খেলোয়াড়ের বিশ্বকাপে অসাধারণ সব সাফল্যের সঙ্গে পরিচয় হয়েছে। কিন্তু নিজের দেশে বিশ্বকাপ খেলার সুযোগ পায়নি। আমরা নিজেদের ভাগ্যবান ভাবতেই পারি।’ দিন কয়েক আগেই অস্ট্রেলিয়ার কোনো একটা পত্রিকাতেই লেখা হয়েছে—জ্যাক ক্যালিস, ব্রায়ান লারা, মুত্তিয়া মুরালিধরন, ইনজামাম-উল-হক, শচীন টেন্ডুলকার গত ২০ বছরে নিজ নিজ দেশের সেরা খেলোয়াড় এবং সবাই নিজের দেশে বিশ্বকাপ খেলার সুযোগ পেয়েছেন। কিন্তু শেন ওয়ার্ন, গ্লেন ম্যাকগ্রা, রিকি পন্টিংয়ের মতো অস্ট্রেলিয়ান ক্রিকেটের আধুনিক গ্রেটদের সবাই সেই অনির্বচনীয় অভিজ্ঞতা থেকে বঞ্চিত। ক্লার্কদের সেই অভিজ্ঞতা কি শিরোপার রঙে রঙিন হবে? নাকি নকআউট পর্বের সঙ্গে বৈরিতার দীর্ঘ ইতিহাস মুছে বিশ্বকাপ জিতবে দক্ষিণ আফ্রিকা? শুধু এই দুই দলই কেন, সম্ভবত ইতিহাসের সবচেয়ে উন্মুক্ত বিশ্বকাপে ট্রফির দাবিদার তো আরও আছে। অপেক্ষায় থাকুন। বিশ্বকাপ-নাটকের মাত্রই তো শুরু! আজকের খেলা নিউজিল্যান্ড-শ্রীলঙ্কা (ক্রাইস্টচার্চ, শুরু ভোর ৪টা) অস্ট্রেলিয়া-ইংল্যান্ড (মেলবোর্ন, শুরু সকাল ৯-৩০ মি.) আগামীকালের খেলা দ. আফ্রিকা-জিম্বাবুয়ে (হ্যামিল্টন, সকাল ৭টা) ভারত-পাকিস্তান (অ্যাডিলেড, শুরু সকাল ৯-৩০ মি.)	2
ভারতকেও রাখছি সেরা চারে অনেক কারণেই এই বিশ্বকাপটা অন্য রকম হতে যাচ্ছে। অস্ট্রেলিয়ার আসল সামর্থ্যের পরীক্ষা যেমন হবে, তেমনি দেখা যাবে ভারতের প্রতিভাও। শিরোপা লড়াইয়ে আরও কয়েকটি দলও অবশ্য আছে। বিশেষ করে নিউজিল্যান্ড ও দক্ষিণ আফ্রিকা। আমার মনে হচ্ছে, জোর লড়াই হবে এবার। আগামী ছয় সপ্তাহ তাই ক্রিকেটপ্রেমীদের উৎসবে মেতে থাকার দিন। যেকোনো খেলার বিশ্বকাপই অংশগ্রহণকারীদের সেরাটা বের করে আনে। ক্রিকেটার হিসেবেও একজনের সবচেয়ে বড় স্বপ্ন থাকে দেশের হয়ে বিশ্বকাপ খেলা এবং সেটা জেতার। ১৯৮৩ সালে যেমন আমাদের পক্ষে খুব কম মানুষই বাজি ধরেছিল। বড় বিস্ময় হয়ে আসা ওই বিশ্বকাপ জয়ের উচ্ছ্বাস শেষ হতেও তাই সময় লেগেছিল অনেক। ১৯৭৫ প্রথম বিশ্বকাপ থেকে এ পর্যন্ত ক্রিকেটের অনেক বিবর্তন হয়েছে। প্রযুক্তিও দিন দিন যেন ব্যাটসম্যান-বান্ধব হয়ে উঠছে। সবকিছুই আনা হচ্ছে শুধু ব্যাটসম্যানদের কথা ভেবে। শুধু আইন আর প্রযুক্তিই বদলায়নি, টুর্নামেন্টের প্রাইজমানি, অংশগ্রহণকারী দল, দর্শক—সবকিছুরই বাড়বাড়ন্ত। শিরোপার অন্যতম দাবিদার ভারত বেশ প্রস্তুত। ওদের ব্যাটিং লাইনআপ বিশ্বসেরা। এখন দলের অন্যদের, বিশেষ করে নানা দায়িত্বে থাকা কর্মকর্তাদের দায়িত্ব নেওয়ার সময়। সবচেয়ে বড় দায়িত্ব দলের ক্রিকেট পরিচালক রবি শাস্ত্রীর। ওর অভিজ্ঞতা আছে একটা দলকে পরিচালনা করার। ভারতেরও সামর্থ্য আছে শিরোপা ধরে রাখার, তবে সামর্থ্যের সঠিক ব্যবহার হতে হবে। মহেন্দ্র সিং ধোনির নেতৃত্বেও আমি আস্থাশীল। আশা করি, টেস্ট দলের অধিনায়কত্ব ছেড়ে দিয়ে সে উদ্যমটা হারিয়ে ফেলেনি। শিরোপার দাবিদার হিসেবে অনেকে অনেক নাম বলবে। এমন নয় যে সব সময় সেরা দলটা জিতবে। দক্ষিণ আফ্রিকার কথাই ধরুন, সর্বদাই ফেবারিট। কিন্তু সামর্থ্যের প্রতি সুবিচার ওরা করতে পারেনি কখনো। ১৯৯২ সালে বিশ্বকাপ অভিষেকেই সেমিফাইনালে খেলেছিল, কিন্তু বৃষ্টি-আইন তাদের থামিয়ে দেয় সেখানেই। এবারও ওদের অসাধারণ কয়েকজন ব্যাটসম্যান আছে। তবে দক্ষিণ আফ্রিকার জন্য সবচেয়ে বড় চ্যালেঞ্জ নিজেদের চোকার অপবাদ ঘোচানো। কাগজে-কলমে দক্ষিণ আফ্রিকাকে সবচেয়ে ভারসাম্যপূর্ণ দল মনে হচ্ছে, তবে আমার কাছে এবারের বিশ্বকাপের ‘ডার্ক হর্স’ নিউজিল্যান্ড। নিজেদের কন্ডিশনে খেলার সময় ওরা অন্য রকম দল হয়ে যায়। ওরা নিজের মাঠে খেললে প্রতিপক্ষ হিসেবে খুবই ভয়ংকর। অলরাউন্ডারে ঠাসা একটা দল এবং আমি নিশ্চিন্তে ওদের সেমিফাইনাল পর্যন্ত ধরে রেখেছি। অস্ট্রেলিয়ার প্রস্তুতিটা দারুণ হয়েছে। তবে শুরুতেই সবটুকু দিয়ে ফেলার ব্যাপারে ওদের সতর্ক থাকতে হবে। প্রথম পর্বে খুব ভালো করলে মাঝে মাঝে নিজেদের দুর্বলতা আড়ালে থেকে যায়। ভারতের বিপক্ষে টেস্ট সিরিজটা দুর্দান্ত খেলেছে অস্ট্রেলিয়া, ত্রিদেশীয় সিরিজেও দারুণ ছন্দে দেখা গেছে। অস্ট্রেলিয়ার দিকে আপনাকে সব সময় চোখ রাখতে হবে। ইংল্যান্ডকেও সব সময় হিসাবে রাখতে হয়। তবে ইয়ান বোথামের পর ইংল্যান্ডে কখনো আর কেউ আসেনি যে একাই প্রতিপক্ষকে গুঁড়িয়ে দিতে পারে। অ্যান্ড্রু ফ্লিনটফের সামর্থ্য ছিল, কিন্তু সেও বোথাম হতে পারেনি। এই ইংল্যান্ড দলে বীরেন্দর শেবাগ, সনাৎ জয়াসুরিয়া, অ্যাডাম গিলক্রিস্ট কিংবা ম্যাথু হেইডেনের মতো একজন খেলোয়াড়ের অভাব আছে যে একাই ব্যবধান গড়ে দিতে পারে। পাকিস্তানকেও বাদ রাখা যাবে না। গত বিশ্বকাপেও ওরা সেমিফাইনালে খেলেছে। অননুমেয় দল বলে ওরা সব সময় যেকোনো প্রতিপক্ষের জন্য হুমকি। আর ওদের ক্রিকেট এমনিতেই খুব কঠিন সময়ের মধ্যে দিয়ে যাচ্ছে, তাই হারানোর কিছু নেই। ১৯৯২ বিশ্বকাপ থেকেও এবার অনুপ্রাণিত হতে পারে তারা। আমি জিম্বাবুয়ে, বাংলাদেশ এবং সহযোগী দেশগুলোর সম্ভাবনাও বাতিল করে দিচ্ছি না। তবে ধারাবাহিকতা ধরে রেখে তারা আদৌ নকআউট পর্বে যেতে পারবে কি না সেই সন্দেহ থেকেই যাচ্ছে। কয়েকটা ছোট দলের অঘটনের কথা আমি জানি। আয়ারল্যান্ড বিশ্বকাপে বেশ কয়েকটা অঘটন ঘটিয়েছে। তবে ম্যাচের পর ম্যাচ এটা পুনরাবৃত্তি করা খুব কঠিন। দলগুলো দুই প্রান্ত থেকেই নতুন বল কীভাবে ব্যবহার করে আমি সেটা দেখার অপেক্ষায় আছি। বল এখন অনেক বেশি সময় শক্ত থাকবে এবং আমি জানি ব্যাটসম্যানরাও এতে খুশিই হবেন। তবে বোলারদেরও পাল্টা লড়াইয়ের সুযোগ থাকবে, কারণ যতটুকু শুনেছি, আয়োজকেরা মাঠ বেশি ছোট করছে না। এখন ৪০ ওভারের সময়ও বলটা থাকবে মাত্র ২০ ওভারের পুরোনো। রিভার্স সুইং হয়তো পাওয়া যাবে না, কিন্তু শেষ ৫ ওভারে দৃশ্যটা বদলে যেতে পারে। সেমিফাইনালের জন্য আমি বেছে নেব ভারত, অস্ট্রেলিয়া, নিউজিল্যান্ড ও দক্ষিণ আফ্রিকাকে। খেলোয়াড়দের মধ্যে বিশেষভাবে আমার চোখ থাকবে বিরাট কোহলি, গ্লেন ম্যাক্সওয়েল, কেন উইলিয়ামসন, উমর আকমল, কুমার সাঙ্গাকারা, জশ বাটলার, এবি ডি ভিলিয়ার্স ও ক্রিস গেইলের ওপর। উইলিয়ামসন তার দলের জন্য খুবই গুরুত্বপূর্ণ। ম্যাক্সওয়েল এ মুহূর্তে সবচেয়ে সাহসী ক্রিকেটার। ক্রিজে থাকলে আকমল সব সময়ই ভয়ংকর। কোহলির সামর্থ্য আছে একাই ম্যাচ ঘুরিয়ে দেওয়ার। অভিজ্ঞতার কারণে যেকোনো চাপ নিতে পারে সাঙ্গাকারা। বাটলার ব্যাট করে খুবই স্বছন্দে। যেকোনো বোলিং আক্রমণকে ছিঁড়েখুঁড়ে ফেলতে পারে ডি ভিলিয়ার্স। আর ছন্দে থাকা গেইলকে দেখার চেয়ে আনন্দদায়ক আর কী হতে পারে!	2
বিশ্বকাপ বলেই আছে ইংল্যান্ড যদি এমন হতো যে, দুই দলের শতাব্দীপ্রাচীন প্রতিদ্বন্দ্বিতার ইতিহাস নেই এবং এটি বিশ্বকাপের ম্যাচ নয়। তা হলে এটি নিয়ে একটুও হইচই হতো কি না সন্দেহ। যে ম্যাচের ফল আগাম ঘোষণা করে দেওয়া যায়, সেটি নিয়ে কার আগ্রহ থাকে! অস্ট্রেলিয়ায় খেলা সর্বশেষ ১৫ ম্যাচের ১৩টিতেই হেরেছে ইংল্যান্ড। কদিন আগেই ত্রিদেশীয় সিরিজে টানা তিনবার। তৃতীয়টি ছিল ফাইনাল। যাতে মিচেল জনসনের প্রথম স্পেলেই ঝোড়ো বাতাসে শুকনো পাতার মতো উড়ে গেছে ইংল্যান্ড। এমসিজিতে আজ অস্ট্রেলিয়াই তো জিতবে। আসুন, আমরা বরং ব্যবধানটা নিয়ে আলোচনা করি। না, ব্যাপারটা এত সরল নয়। হয়তো অস্ট্রেলিয়াই জিতবে। আবার না-ও জিততে পারে। দুই রকম সম্ভাবনার কথা শুধু ক্রিকেটের গৌরবময় অনিশ্চয়তার কারণে নয়। আসল কারণ দুটি শুরুতেই বলা হয়েছে। এই দুই দেশের সুদীর্ঘ ক্রিকেট-দ্বৈরথের ইতিহাস, তার চেয়েও বড় কথা এটি বিশ্বকাপ। আগে কী হয়েছে না হয়েছে সবই এখানে অর্থহীন। এউইন মরগান এমনই দাবি করবেন স্বাভাবিক। এমসিজির মহারণে নামার আগে ইংল্যান্ড অধিনায়কের প্রথম কাজই তো অতীত ভুলে দলকে সামনে তাকাতে উজ্জীবিত করা। অথচ মরগান নন, কথাটা বলছেন কি না শেন ওয়ার্ন! ‘বিশ্বকাপে আগের ম্যাচগুলো বা ইতিহাসের কোনো মূল্য আছে বলে আমার মনে হয় না। বিশ্বকাপে চিন্তাভাবনাটাই বদলে যায়। মনে ভয় কাজ করে, “যদি আমরা ওদের কাছে হেরে যাই”!’ কাল সকালে ভিক্টোরিয়া রাজ্য সরকার আয়োজিত এক অনুষ্ঠানে সাংবাদিক আকর্ষণের প্রধান অস্ত্র হিসেবে ব্যবহার করা হলো কিংবদন্তি লেগ স্পিনারকে। সেখানে ওয়ার্ন যা বললেন, ঘণ্টা দুয়েক পর জর্জ বেইলির মুখেও তার প্রতিধ্বনি। গত কিছুদিনের আবহের কারণে ঠিক শুনছি কি না ধন্দে পড়তে হলো সাংবাদিকদের। এই ম্যাচকে ঘিরে দুদলের মনস্তাত্ত্বিক লড়াই চলছে অনেক দিন থেকেই। ত্রিদেশীয় সিরিজের প্রতিটি ম্যাচের আগে-পরে দুদলের খেলোয়াড়েরা যা-ই বলেছেন, মাথায় ছিল বিশ্বকাপের এই ম্যাচ। ফাইনালের পর জশ হ্যাজলউড যেমন ঘোষণা করে দিয়েছিলেন, ‘আমার মনে হয় না ওরা জানে আমাদের কীভাবে হারানো যায়, বিশেষ করে অস্ট্রেলিয়ায়।’ জনসনের তোপে পুড়ে ছাই হয়ে যাওয়ার পরও মরগান সংবাদ সম্মেলনে বিস্ময় ছড়িয়ে বলেছেন, জনসনের বোলিং তেমন কিছুই ছিল না। ইংল্যান্ডের ব্যাটসম্যানরা খারাপ খেলেছে বলেই...। অমন গোহারা হারার পরও স্টুয়ার্ট ব্রড অবলীলায় বলেছেন, বিশ্বকাপের ম্যাচে অস্ট্রেলিয়াই বেশি চাপে থাকবে। মাঠের বাইরেও খেলা চলছে। ইংল্যান্ড দলকে ব্যঙ্গ করে পোস্টার পড়েছে মেলবোর্নের দেয়ালে। গত পরশু বিশ্বকাপের উদ্বোধনী অনুষ্ঠানেও সেটির রেশ। অস্ট্রেলিয়া দলের পেছনের সারিতেই ইংল্যান্ডের খেলোয়াড়েরা। অনুষ্ঠানে সবার আগে হাজির এই দুই দল। তুমুল আড্ডার অফুরন্ত সময়। কিন্তু তা হলো নিজেদের মধ্যেই। দুদলের খেলোয়াড়দের একবার ‘হাই-হ্যালো’ করতেও দেখা গেল না। অথচ কাল সংবাদ সম্মেলনে জর্জ বেইলি ইংল্যান্ডের বিপক্ষে সাম্প্রতিক আধিপত্যকে বড় করে দেখানোর বদলে কি না বলে দিলেন, বিশ্বকাপে ওসবে কিছু আসে যায় না! আজ ব্যাটিংয়ে কেমন করেন, তাতেও নাকি কিছুই আসে যায় না! শুধু এই কথাটা তুলে দিলে ভুল বোঝার অবকাশ থাকে। দেশের মাটিতে বিশ্বকাপ অভিযান শুরুর ম্যাচে অবশ্যই সামনে থেকে নেতৃত্ব দিতে চান। বেইলি কথাটা বললেন ‘কী করলে পরের ম্যাচে দলে জায়গা ধরে রাখতে পারবেন বলে মনে করেন’ প্রশ্নের জবাবে। মাইকেল ক্লার্ক নিশ্চিতভাবেই ফিরছেন বাংলাদেশের বিপক্ষে ম্যাচে। ক্লার্ক ফিরলে তাঁকেই বাদ পড়তে হবে বলে সাধারণ ধারণাটাকে সহাস্যে সমর্থন করলেন বেইলি, ‘এটা তো অজানা কিছু নয়। যা হওয়ার হবে।’ শুধুই নেতৃত্বগুণের জন্য দলে আছেন, ২০১৩ সালে রানের বন্যা বইয়ে দিয়ে এই ধারণা মুছে দিয়েছিলেন। ২২টি ওয়ানডেতে ৬৪.৫৯ গড়ে ১০৯৮ রান। যেটি এনে দিয়েছে অস্ট্রেলিয়ার বর্ষসেরা ওয়ানডে খেলোয়াড়ের স্বীকৃতি। সেই বেইলিই ২০১৪ সালে একেবারে বিবর্ণ। ২৫.৩৭ গড়ের চেয়েও বেশি দৃষ্টিকটু ৭৪ স্ট্রাইক রেট। গত ৮টি ওয়ানডেতে ২৫ পেরোতে পারেননি। দলে জায়গা নিয়ে প্রশ্ন উঠে যাওয়াটাই স্বাভাবিক। উঠেছেও। বেইলি অবশ্য মনে করিয়ে দিলেন, তাঁর ওয়ানডে ক্যারিয়ার বিশ্বের অন্য যে কারও সঙ্গে তুলনা করার মতোই। ভুল দাবি নয়। ৫৬ ম্যাচে ৪১.৭৪ গড়ে ১৯৬২ রান, স্ট্রাইক রেট ৮৬.৬৬। সমান ম্যাচ খেলে অস্ট্রেলিয়ার পক্ষে এর চেয়ে বেশি রান করেছেন মাত্র চারজন-গ্রেগ চ্যাপেল, ম্যাথু হেইডেন, ডেভিড বুন ও রিকি পন্টিং। গত ১৩ মাসের দুরবস্থার পরও শীর্ষে থাকা গ্রেগ চ্যাপেল বেইলির চেয়ে মাত্র ৭১ রান এগিয়ে। ক্লার্ক ফিরলে বাদ পড়াটা ভবিতব্য মেনে নিয়েছেন বলে বেইলির ওপর বরং প্রতিপক্ষ অধিনায়কের চেয়ে চাপ কম। এউইন মরগান বিশ্বকাপে ইংল্যান্ডের হয়ে টস করতে নামার কথা দুই মাস আগেও ভাবেননি। এটাও ভাবেননি যে, সেঞ্চুরি দিয়ে অধিনায়কত্বে ফেরার কয়েক দিন পরই তাঁর ফর্ম এমন আলোচনার বিষয় হয়ে উঠবে। পরের চার ওয়ানডের তিন ইনিংসে দুটিতে শূন্য, অন্যটিতে ২। সর্বশেষ পাকিস্তানের বিপক্ষে প্রস্তুতি ম্যাচেও শূন্য রানে আউট হওয়ার পর জিওফ বয়কটের মতো অনেকে ভালো বোলিংয়ের বিপক্ষে মরগানের সামর্থ্য নিয়ে প্রশ্ন তুলে ফেলেছেন। ম্যাচের আগে দুই অধিনায়কের সঙ্গে আলোচনার মূল বিষয় হয়ে থাকল দর্শক। ক্রিকেট ইতিহাসে সবচেয়ে বেশি দর্শকের রেকর্ড এই এমসিজিরই। গত বছর ভারতের বিপক্ষে বক্সিং ডে টেস্টের প্রথম দিনে ৯২,১১২ দর্শকের সেই রেকর্ড আজ অক্ষুণ্নই থাকবে। কারণ এই ম্যাচে ৯০ হাজারের বেশি দর্শককে জায়গা দেওয়া যাচ্ছে না। তবে ১৯৯২ ফাইনালে বিশ্বকাপের কোনো ম্যাচে সর্বোচ্চ ৮৭,৭৮৯ দর্শকের রেকর্ডটি কাঁপছে ভেঙে পড়ার আশঙ্কায়! মুখোমুখিঅস্ট্রেলিয়া–ইংল্যান্ড ম্যাচ অস্ট্রেলিয়া ইংল্যান্ড টাই পরিত্যাক্ত মোট ১৩০ ৭৬ ৪৯ ২ ৩ অস্ট্রেলিয়ায় ৬৫ ৪৩ ২১ ০ ১ বিশ্বকাপে ৬ ৪ ২ ০ ০ ইতিহাসের প্রথম ওয়ানডে খেলেছিল এই দুই দল। অস্ট্রেলিয়া জিতেছিল ৫ উইকেটে, তবে ৮২ করে ম্যাচসেরা হয়েছিলেন ইংলিশ ওপেনার জন এডরিচ। অস্ট্রেলিয়াতে দুদলের একমাত্র বিশ্বকাপ লড়াইয়ে ইংল্যান্ড জিতেছিল ৮ উইকেটে। ১৯৯২ সালে সিডনির ওই ম্যাচে ৪ উইকেট নেওয়ার পর ফিফটি করেছিলেন ইয়ান বোথাম। এমসিজিতে সর্বশেষ ১০ ম্যাচের ৮টিতেই জিতেছে অস্ট্রেলিয়া। এমসিজিতে ইংল্যান্ডের বিপক্ষে ২১ ম্যাচের ১৫টিই জিতেছে অস্ট্রেলিয়া। একটি ভেন্যুতে কোনো এক দলের বিপক্ষে এর চেয়ে বেশি জয় আছে অস্ট্রেলিয়ার আর একটিই, সিডনিতে ওয়েস্ট ইন্ডিজকে হারিয়েছে ১৭ বার। ১৬৭* সবচেয়ে বড় ইনিংস রবিন স্মিথের ৬৫ সবচেয়ে বেশি উইকেটে ব্রেট লির ১৫৯৮ সবচেয়ে বেশি রান রিকি পন্টিংয়ের ৭/২০ সেরা বোলিং অ্যান্ডি বিকেলের 	2
আইরিশদের ইংলিশ-হতাশা ২০০৬ সালে স্কটল্যান্ডের এইরে আয়ারল্যান্ডের হয়ে অভিষেক হলো তিন তরুণ তুর্কির—নিয়াল ও’ব্রায়েন, উইলিয়াম পোর্টারফিল্ড, এউইন মরগান। ৯৯ রান করে রানআউট হয়ে সেঞ্চুরিবঞ্চিত হলেন মরগান। পরের বছর জ্যামাইকার কিংস্টনে বিশ্বকাপে নিজেদের প্রথম ম্যাচে আয়ারল্যান্ডের প্রতিপক্ষ জিম্বাবুয়ে। বিশ্বকাপ দেখল তৃতীয় টাই। এরপর পাকিস্তানকে বধ করে সুপার এইটে আয়ারল্যান্ড। সেখানে আইরিশদের শিকার বাংলাদেশ। নিজেদের প্রথম বিশ্বকাপেই দুটি টেস্ট খেলুড়ে জাতিকে হারানো, ক্যারিবীয় বিশ্বকাপ অনেক মধুর অনুভূতিই দিল আইরিশদের। ২০১১ বিশ্বকাপে কেভিন ও’ব্রায়েনের অবিশ্বাস্য এক সেঞ্চুরিতে কুপোকাত হলো ইংল্যান্ড। সময়ের পরিক্রমায় উপস্থিত আরেকটি বিশ্বকাপ, ‘২০০৭-এর গাঢ় সবুজ রঙের বদলে এবার হালকা সবুজ জার্সি পরবে আইরিশরা। সেই তিন তরুণের একজন পোর্টারফিল্ড এবার অধিনায়ক, উইকেটরক্ষকের দায়িত্বটা নিয়াল ও’ব্রায়েনের। আর এউইন মরগান পরবেন গাঢ় নীল রঙের পোশাক, তাতে আবার থাকবে সিংহের থাবার ছাপ! আইরিশ সমুদ্র পেরিয়ে মরগান যে এবার ইংলিশ অধিনায়ক! বহুজাতিক হিসেবে একটা পরিচিতি আছে ইংল্যান্ডের। আইরিশদের জন্যও তাদের অবারিত দ্বার। গত ১০ বছরে তিনজন আইরিশ খেলেছেন ইংলিশদের হয়ে। এড জয়েস আবার ফিরে গেছেন আয়ারল্যান্ডে, বয়ড র্যাঙ্কিনের অভিষেকটা ঠিক জুতসই হয়নি, ইংলিশ দলে নিজেকে হারিয়ে খুঁজছেন এখন। কিন্তু মরগানের কাঁধেই চেপেছে ইংল্যান্ডের দায়িত্ব। ঘরের ছেলেকে পরের হয়ে খেলতে দেখে কেমন লাগে আইরিশদের? উত্তরটা দিয়েছেন আয়ারল্যান্ডের প্রধান নির্বাচক অ্যালান লুইস নিজেই, ‘বিষয়টা ভাবলে তো একটু অস্বস্তি লাগেই। যদি এউইন (মরগান) আর বয়ড (র্যাঙ্কিন) এখনো আমাদের থাকত! অবশ্য এড (জয়েস) এখন আমাদেরই।’ আফসোস করেন, কিন্তু মরগানের প্রতি শুভকামনা আইরিশদের সব সময়ই আছে বলেও জানিয়েছেন সাবেক এই আইরিশ অধিনায়ক, ‘মরগানের যেমন সামর্থ্য তাতে সর্বোচ্চ পর্যায়ে ক্রিকেট খেলা থেকে তাকে আমি বঞ্চিত করতে চাইব না। আমি নিজেও এমনই করতাম, আর সত্যি বলতে কী, প্রতিটি আইরিশই তার ভালো চায়। এটা একটা দারুণ গল্প, একই সঙ্গে আবার হতাশারও। আমরা আমাদের খেলোয়াড়দের ফেরত চাই, এটাই আমাদের পরবর্তী করণীয়।’ হয়তো জয়েসের মতো মরগানকেও একদিন ফিরে পাবে আয়ারল্যান্ড। তবে এবারের বিশ্বকাপে আয়ারল্যান্ড যদি আবারও কোনো রূপকথার জন্ম দেয়, নিশ্চিত করেই তাতে থাকবেন না। মরগান এখন ইংলিশদের, এর আগে কখনো কোনো ইংলিশ অধিনায়ক যা করতে পারেননি, মরগানের কাঁধে যে এবার সেই দায়িত্ব! ক্রিকইনফো, এএফপি।	2
এবারই সবচেয়ে উন্মুক্ত বিশ্বকাপ দীর্ঘ প্রতীক্ষার পালা শেষ। শ্রীলঙ্কান দলের সবাই এখন শনিবার হ্যাগলি ওভালে নিউজিল্যান্ডের সঙ্গে উদ্বোধনী ম্যাচের দিকে তাকিয়ে। কিউইরা সম্প্রতি অনেক ভালো ক্রিকেট খেলছে, স্বাগতিক হিসেবে তাদের বাড়তি একটা উদ্দীপনাও থাকবে। কাজটা আমাদের জন্য কঠিন হলেও আমরা রোমাঞ্চিত। গত কয়েক সপ্তাহে আমাদের প্রস্তুতিটা ঠিক আদর্শমানের হয়নি। বোলারদের ফিটনেস নিয়ে সমস্যা আছে। আমরা যেভাবে চাই, ঠিক সেভাবে খেলতে পারিনি। কিন্তু সাম্প্রতিক অবস্থা থেকে শিক্ষা নেওয়ার মতো অভিজ্ঞতা আমাদের আছে। আর আমাদের দলটা যথেষ্টই শক্তিশালী। আরও গুরুত্বপূর্ণ ব্যাপার হলো, আইসিসির টুর্নামেন্টগুলোয় আমাদের আত্মবিশ্বাসটা বেশিই থাকে। গত কয়েক বছর খেয়াল করলে দেখবেন, ৫০ অথবা ২০ ওভারের বিশ্ব আসরগুলোয় আমরা সেরা ক্রিকেটটাই খেলেছি। চাপের মধ্যে ভালো খেলতে আমরা পছন্দ করি। এটি আমাদের আত্মবিশ্বাস জোগায়, যা বয়ে নিয়ে নামছি উদ্বোধনী ম্যাচে। লাসিথ মালিঙ্গার ফেরাটা আমাদের জন্য বাড়তি প্রেরণা। বোলিং আক্রমণের সে একটা গুরুত্বপূর্ণ অংশ। ভারত, ইংল্যান্ড, নিউজিল্যান্ডের সঙ্গে সিরিজগুলোয় আমরা তাকে কী মিসটাই না করেছি! সে আমাদের অনেক ম্যাচ জিতিয়েছে, বিশেষ করে ‘ডেথ ওভার’-এ অসাধারণ বোলিং করে। অনেক দিন ক্রিকেটের বাইরে থাকায় আমরা হয়তো তার সেরাটা এখনই পাব না। কিন্তু তাকে ফিরে পাওয়াটাই অনেক। এবারের বিশ্বকাপ অনেক বেশি রোমাঞ্চকর হতে যাচ্ছে। কয়েকটি দল সত্যিকারের জয়ের আকাঙ্ক্ষায় নামবে। সন্দেহ নেই, এটা স্মরণকালের সবচেয়ে উন্মুক্ত একটা টুর্নামেন্ট হবে। স্বাগতিক অস্ট্রেলিয়া, নিউজিল্যান্ডের ওয়ানডে দল অনেক শক্তিশালী। দক্ষিণ আফ্রিকারও ম্যাচ জেতানো অসাধারণ কিছু খেলোয়াড় আছে। আর ভিন্ন কন্ডিশনে খেলার চ্যালেঞ্জটা নেওয়ার মতো অনেক মেধাবী খেলোয়াড় আছে ভারত ও পাকিস্তানের। আমি বলব, ক্রিকেটের জন্য একটা বড় সপ্তাহ অপেক্ষা করছে। অস্ট্রেলিয়া-ইংল্যান্ড, ভারত-পাকিস্তানের ম্যাচগুলো হবে রোমাঞ্চকর। ভারতের ব্যাটিং লাইনআপ অসাধারণ, তাদের ফাস্ট বোলিংও যেকোনো সময়ের চেয়ে অনেক ভালো। কাগজে-কলমে আপনি যতই শক্তিশালী হোন না কেন, এ রকম বড় টুর্নামেন্টে আপনার মাঠের পারফরম্যান্সই আসল। আমরা অবশ্য খুব বেশি ভাবছি না। আমরা ম্যাচ ধরে ধরে এগোতে চাই, মনোযোগ ধরে রাখতে চাই পুরোপুরি। অতীতেও আমরা এমন করে সফল হয়েছি। এবারও তাই করব। আশা করি সফলও হব। (গেম প্ল্যান)।	2
আফগানিস্তানের জয় কোনো সেঞ্চুরি নেই। ফিফটি মাত্র ২টি। আফগানিস্তান-আরব আমিরাতের এই ম্যাচই কিনা দেখল ৬০২ রান! ‘ছোট’ দুই দলের বড় স্কোরের এই প্রস্তুতি ম্যাচে ১৪ রানে জিতেছে আফগানিস্তান। গ্রুপপর্বে বাংলাদেশের প্রতিপক্ষ আফগানিস্তান কাল মেলবোর্নের জাংসন ওভালে প্রথমে ব্যাট করে ৯ উইকেটে ৩০৮ রান করে। সর্বোচ্চ ৫৮ করেন সামিউল্লাহ শেনোয়ারি। রান তাড়া করতে এসে একপর্যায়ে আমিরাত ৩ উইকেটে ২৩৪ রান করলেও জিততে পারেনি। ৪৮.২ ওভারে অলআউট ২৯৪ রানে। ৭০ বলে ১০টি চার ও ২টি ছক্কায় ৮৬ রান করেন খুররম খান। ক্রিকইনফো।	2
আবারও পাকিস্তান! বিশ্বকাপ এখনো শুরুই হয়নি। তার আগেই একদফা নেতিবাচক কারণে খবর হলেন পাকিস্তানের ক্রিকেটাররা। এক-দুজন নয়, একই সঙ্গে আটজন ক্রিকেটার শৃঙ্খলা ভঙ্গ করেছেন। সিডনিতে বন্ধুদের সঙ্গে রাতের খাবার খেতে গিয়েছিলেন শহীদ আফ্রিদি ও আহমেদ শেহজাদসহ আরও ছয়জন। কিন্তু টিম হোটেলে ফিরেছেন টিম ম্যানেজমেন্টের বেঁধে দেওয়া নির্ধারিত সময়ের ৪৫ মিনিট পর। ঘটনাটা এক সপ্তাহ আগের, তবে প্রচারমাধ্যমে এসেছে গত পরশু। দলের মুখপত্র অবশ্য এটা নিয়ে কিছু বলেননি। এএফপির বরাতে জানানো হয়েছে, ‘দোষী’ ক্রিকেটারদের ৩০০ অস্ট্রেলিয়ান ডলার করে জরিমানা করা হয়েছে। আপাতত অল্পের ওপর দিয়েই পার পেয়েছেন আফ্রিদিরা। তবে তাঁদের সতর্ক করে দেওয়া হয়েছে, এই ঘটনার পুনরাবৃত্তি ঘটলে প্রথম ফিরতি ফ্লাইটেই দেশে পাঠিয়ে দেওয়া হবে। আট ক্রিকেটার অবশ্য ক্ষমা চেয়ে প্রতিশ্রুতি দিয়েছেন, এমনটা আর হবে না। কিন্তু দলটা যে পাকিস্তান! ক্রিকইনফো।	2
ব্যতিক্রম ১৯৯৬ বিশ্বকাপ ক্রিকেটের উদ্বোধনী ম্যাচে আয়োজক তিন দেশ ভারত-পাকিস্তান-শ্রীলঙ্কার কেউ নয়, খেলে ইংল্যান্ড ও নিউজিল্যান্ড। বিশ্বকাপ ক্রিকেটের ইতিহাসে ওই একবারই উদ্বোধনী ম্যাচে ছিল না কোনো স্বাগতিক দল।	2
এবার জিতবে পাকিস্তান? ডেল স্টেইন যেমন মানতেই রাজি নন। ১৯৯২, ১৯৯৬ বা ১৯৯৯ বিশ্বকাপের দল কী করেছে বা করতে পারেনি, সেটির কর্মফলে এই প্রজন্মের ক্রিকেটারদেরও কেন চোকার বলা হবে! মাথায় ঢোকে না স্টেইনের। পাকিস্তানি ক্রিকেটারদের অনেকেরও একই কথা মনে হতে পারে। বিশ্বকাপের লড়াইয়ে ভারত এগিয়ে ৫-০-তে। কিন্তু প্রথমবার যাঁরা খেলেছেন, তাঁরা তো শুরু করছেন ০-০ থেকেই! তবে স্টেইনের আপত্তিও যেমন ধোপে টেকে না, পাকিস্তানের নবীন ক্রিকেটাররা ওসব বললেও লাভ নেই। ভারত-পাকিস্তান ম্যাচের আগে ‘৫-০’ তাই বারবার ঘুরেফিরে আসেই। শুধু ওয়ানডে বিশ্বকাপই বা কেন, টি-টোয়েন্টি বিশ্বকাপেও চারবার খেলে ভারতকে একবারও হারাতে পারেনি পাকিস্তান। এবার পুরোনোরা চান এই ইতিহাস বদলে দিতে, নতুনরা চান নতুন ইতিহাস গড়ে যাত্রা শুরু করতে। গত বিশ্বকাপের সেমিফাইনালে হারের পর মন্থর ব্যাটিংয়ের জন্য পাকিস্তানে মুণ্ডুপাত হয়েছিল মিসবাহ-উল-হকের। সময়ের পরিক্রমায় সেই তিনিই এবার অধিনায়ক। দেশবাসীকে শোনাচ্ছেন আশার কথা, ‘আমি জানি না আগের দলগুলো কেন পারেনি। হয়তো ওই ম্যাচের চাপ সামলাতে পারেনি। এবার আমরা সর্বোচ্চ চেষ্টা করব ইতিহাস বদলে দিতে।’ ১৯৯৯ ও ২০০৩ বিশ্বকাপের ভারতের কাছে হেরেছেন শহীদ আফ্রিদি, গত বিশ্বকাপের হারে ছিলেন অধিনায়ক। ভারতের বিপক্ষে খেলেছেন ৬৬ ওয়ানডে। ক্যারিয়ারে সম্ভাব্য শেষবারের মতো ভারতের মুখোমুখি হওয়ার আগে আফ্রিদির কণ্ঠেও আত্মবিশ্বাস, ‘আমার স্থির বিশ্বাস, এবার আমরা ইতিহাস বদলে দিয়ে ভারতকে হারাব। জিততে পারলে দলের মনোবল উঠে যাবে অন্য উচ্চতায়, সামনের পথচলায় যেটি অনুপ্রেরণা জোগাবে প্রবল।’ পেছনে তাকিয়েই শুধু নন, ইউনিস খান ম্যাচটি জিততে চান ভবিষ্যৎ ভেবেও, ‘প্রথম ম্যাচেই ভারতকে হারাতে পারলে এর চেয়ে আদর্শ কিছু হয় না। পরের সব ম্যাচের জন্য সেটি হবে দারুণ অনুপ্রেরণা।’ প্রথম বিশ্বকাপ খেলতে এসেছেন মোহাম্মদ ইরফান। পাক পেস আক্রমণের নেতাও তিনি। ভারতের বিপক্ষে ৪ ওয়ানডেতে নিয়েছেন ৩ উইকেট। নিজ সামর্থ্যে তবু প্রবল আস্থা ৭ ফুট ১ ইঞ্চি লম্বা বাঁহাতি পেসারের, ‘আমি জানি আমার কাছে দলের প্রত্যাশা কতটা। ভারতের বিপক্ষে আগেও পারফর্মও করেছি, এবারও পারব বলে বিশ্বাস।’ সোহেব মাকসুদ ভারতের বিপক্ষে খেলেছেন একটিই ম্যাচ। গত এশিয়া কাপে মিরপুরে সেই ম্যাচে পাকিস্তান জিতেছিল ১ উইকেটে, মাকসুদ করেছিলেন ৩৮ রান। পাকিস্তানের ফিনিশার হওয়ার পথে ধীরে ধীরে এগিয়ে চলা ব্যাটসম্যানের লক্ষ্য এবার আরও বড়, ‘দারুণ হয় যদি আমরা ভারতকে হারাতে পারি আর আমি জয়ে অবদান রাখি সেঞ্চুরি করে!’ গত বিশ্বকাপের সেমিফাইনালে ৫ উইকেট পেয়েছিলেন ওয়াহাব রিয়াজ। দলের হারে পরে মিলিয়ে গিয়েছিল সেই আনন্দ। এবার এই বাঁহাতি পেসারের চাওয়া উপভোগের আনন্দ, ‘গত বিশ্বকাপ সেমিফাইনালের ভালো স্মৃতি আছে আমার, ৫ উইকেট পেয়েছিলাম। কিন্তু দল হেরে গিয়েছিল, নিজের সাফল্য উদ্যাপনই করতে পারিনি। এবারও বল হাতে তেমন কিছু করতে চাই। সতীর্থদের কাছে অনুরোধ, এবার যেন আমার ভালো বোলিং ভেস্তে না যায়!’ অনুরোধ তো নিমিত্তমাত্র। নতুন ইতিহাস গড়ার তাড়না তো পাকিস্তানের সবার এমনিতেই আছে! এএফপি, ক্রিকইনফো।	2
ফিরতে পারতেন হাফিজ! বল করতে পারবেন না জেনেও বিশেষজ্ঞ ব্যাটসম্যান হিসেবেই পাকিস্তান দলে ছিলেন মোহাম্মদ হাফিজ। নিউজিল্যান্ডের সঙ্গে দ্বিতীয় প্রস্তুতি ম্যাচে চোট পেয়েছিলেন, তিন সপ্তাহ থাকতে হতো মাঠের বাইরে। তবে পাকিস্তান ঝুঁকি নেয়নি, তাঁর বদলে দ্রুতই দলে ডাকা হয়েছে ওপেনার নাসির জামশেদকে। বিশ্বকাপ থেকে এভাবে বাদ পড়ে হতাশ হাফিজ জানিয়েছেন, তাঁর চোটটা বড় কিছু ছিল না। সময় পেলে নাকি ফিরতেও পারতেন। অবশ্য বাস্তবতাকেও অস্বীকার করছেন না পাকিস্তানি ওপেনার, ‘বিশ্বকাপ মিস করায় আমি হতাশ। তবে টিম ম্যানেজমেন্ট ভালোর জন্যই নিশ্চয়ই আমাকে বাদ দিয়েছে।’ হাফিজের বক্তব্যকে অবশ্য হালকাভাবে নেয়নি পাকিস্তান ক্রিকেট বোর্ড (পিসিবি)। পিসিবি চেয়ারম্যান শাহরিয়ার খান টিম ম্যানেজমেন্টের কাছে ব্যাখ্যাও চেয়েছেন হাফিজের বিষয়টি পরিষ্কার করতে। এনডিটিভি।	2
ওয়ার্নারের জন্য উত্তপ্ত বাক্যবিনিময়ের জন্য ইদানীং বেশ ‘নাম’ হয়েছে ডেভিড ওয়ার্নারের। ভারতের সঙ্গে টেস্ট সিরিজে দুবার তো জরিমানাই দিতে হয়েছিল অস্ট্রেলিয়ার ব্যাটসম্যানকে। ইংল্যান্ড কি আজ কাঁটা দিয়ে কাঁটা তুলতে চাইবে? স্লেজিং দিয়েই তো এই বাঁহাতি ওপেনারের মনঃসংযোগ নষ্ট করে দেওয়া যায়! ইংলিশ পেসার জেমস অ্যান্ডারসন অবশ্য বলছেন, ওয়ার্নার নিজেই নিজেকে তাতিয়ে দেওয়ার জন্য যথেষ্ট, ‘ওয়ার্নারের সঙ্গে আগের খেলার অভিজ্ঞতা থেকে বলতে পারি, ওকে তাতিয়ে দেওয়ার জন্য খুব বেশি কিছু করার দরকার নেই। আমরা নিজেদের কাজের দিকেই মনোযোগ দেব। আমাদের আসল কাজ ওকে আউট করা, ওকে খেপিয়ে তোলা নয়।’ ইংল্যান্ডের সঙ্গে অবশ্য ওয়ার্নারের আগের ইতিহাসটা আনন্দদায়ক নয়। ২০১৩ অ্যাশেজের সময় এক পানশালায় জো রুটের নাক ফাটিয়ে তুলকালাম ফেলে দিয়েছিলেন! সিডনি মর্নিং হেরাল্ড। 	2
রোডসের অন্য ভূমিকা টেলিভিশনে তো অনেক ক্রিকেটারকেই বিশেষজ্ঞ হিসেবে দেখা যাবে। কেউ ধারাভাষ্য দেবেন, কেউ ম্যাচের আগে-পরে থাকবেন বিশ্লেষকের ভূমিকায়। জন্টি রোডস এঁদের সবার চেয়ে একটু আলাদা। ফিল্ডিংকে নতুন উচ্চতায় তুলে দেওয়া সাবেক দক্ষিণ আফ্রিকান ক্রিকেটার ধারাভাষ্য দেবেন ইন্টারনেটে। ইয়াহু ক্রিকেটের সঙ্গে চুক্তিবদ্ধ হয়েছেন তিনি। ম্যাচ বিশ্লেষণ করবেন, দেবেন নিজের মতামত। এমনকি তাঁকে পাওয়া যাবে লাইভ চ্যাটেও। ক্রিকেটপ্রেমীরা ম্যাচ নিয়ে সরাসরি যেকোনো প্রশ্ন করতে পারবেন রোডসকে। দর্শকদের সঙ্গে এ মিথস্ক্রিয়ার ব্যাপারটা নিয়ে রোমাঞ্চিত রোডস নিজেও, ‘আমি নিজের কথা বলব, ক্রিকেট-অন্তঃপ্রাণ সমর্থকদের কথা শুনব। মিলেঝিলে আমরা দারুণ একটা বিশ্বকাপ কাটাব।’ সুযোগটা পেয়ে রোডস-ভক্ত আর ক্রিকেটপ্রেমীরাও নিশ্চয়ই কম রোমাঞ্চিত নন। ইয়াহু নিউজ। 	2
রাকিব চ্যাম্পিয়ন চট্টগ্রামে গতকাল শেষ হওয়া গ্র্যান্ডমাস্টার্স দাবায় চ্যাম্পিয়ন হলেন আবদুল্লাহ আল রাকিব। এই গ্রান্ডমাস্টার ছয় ম্যাচে পেয়েছেন ৯ পয়েন্ট। উজবেকিস্তানের গ্র্যান্ডমাস্টার ভাকিদভ তাহির সমান পয়েন্ট পেয়ে টাইব্রেকিংয়ে রানারআপ। গ্র্যান্ডমাস্টার নিয়াজ মোরশেদ তৃতীয় (৫.৫)।	2
নতুন ক্রীড়া ওয়েবসাইট অনলাইনে খেলাধুলার খবরভিত্তিক ওয়েবসাইট thedailysports24.com –এর আনুষ্ঠানিক যাত্রা শুরু হলো কাল। বাংলাদেশ অলিম্পিক অ্যাসোসিয়েশন (বিওএ) মিলনায়তনে এর উদ্বোধন করেন বিসিবির সভাপতি নাজমুল হাসান। এটি সম্পাদনা করছেন রফিকুল ইসলাম, উপদেষ্টা সম্পাদক সারোয়ার হোসেন।	2
ভারতেরই জয় দেখছেন গাভাস্কার–চ্যাপেল ইমরান খান-জাভেদ মিয়াঁদাদরা পারেননি। আফসোস থেকে গেছে ওয়াসিম আকরাম, ইনজামাম-উল-হক, শোয়েব আখতারদেরও। ১৯৯২ বিশ্বকাপে সিডনির সেই ম্যাচ থেকে শুরু করে গত বিশ্বকাপে মোহালির সেমিফাইনাল। বিশ্বকাপে ভারতের বিপক্ষে জয় স্বপ্নই রয়ে গেছে পাকিস্তানের কাছে। এবার কি গেরোটা খুলতে পারবে মিসবাহ-উল-হকের দল? সুনীল গাভাস্কার যেমনটা বলছেন, তাতে হতাশাই বাড়বে পাকিস্তানিদের। এবারও পাকিস্তানকে ধোনির দল হারিয়ে দেবে বলেই মনে করেন ভারতীয় কিংবদন্তি, ‘দুই দলই বেশ নড়বড়ে অবস্থায় বিশ্বকাপ শুরু করছে। ভারতের ফর্ম ভালো নয়, সম্প্রতি নিউজিল্যান্ডের কাছে সিরিজ হেরেছে পাকিস্তানও। তবে আমি মনে করি, এ ম্যাচে ভারত এগিয়ে থাকবে অতীত রেকর্ডের কারণে।’ গাভাস্কার ভারতীয়, তিনি নিজের দেশের পক্ষ নিতেই পারেন। তবে পাকিস্তানের সম্ভাবনা দেখছেন না সাবেক অস্ট্রেলিয়ান অধিনায়ক ইয়ান চ্যাপেলও। কেন? শুনুন বড় চ্যাপেলের মুখেই, ‘যদিও পাকিস্তান একবার বিশ্বকাপ জিতেছে। কিন্তু ওই দলটাতে ইমরান, মিয়াঁদাদ, আকরাম, ইনজামামের মতো ম্যাচ উইনার ছিল। এই দলে সে রকম কেউই নেই।’ ফর্ম বিবেচনায় গাভাস্কার দুই দলকেই পাশাপাশি রেখেছেন। তবে চ্যাপেল একটু এগিয়ে রাখছেন ভারতকেই, ‘ধোনির দল গত দুই মাস ধরে অস্ট্রেলিয়ায় খেলছে। ওরা অস্ট্রেলিয়ার বিপক্ষে টেস্ট সিরিজটা জিততে না পারলেও লড়াই করেছে। এ ছাড়া এখানকার কন্ডিশনের সঙ্গে মানিয়ে নিয়েছে ভারতীয় দল। সবকিছু বিবেচনায় তাই ভারতই এই ম্যাচে এগিয়ে।’ বিশ্বকাপের ঠিক আগে জুনায়েদ খানকে হারানোও পাকিস্তানের জন্য বড় ক্ষতি বলে মনে করেন চ্যাপেল। গাভাস্কার অবশ্য জুনায়েদের চেয়ে সাঈদ আজমলের না থাকাটাকে পাকিস্তানের জন্য আরও বড় ক্ষতি বলে মনে করেন, ‘কোনো সন্দেহ নেই, আজমল পাকিস্তান দলের অর্ধেক ছিল। সেরা ফর্মের মুরালিধরন শ্রীলঙ্কার জন্য যতটা গুরুত্বপূর্ণ ছিলেন, পাকিস্তানের জন্য আজমলও তা-ই।’ কাল গাভাস্কার-চ্যাপেলকে ভুল প্রমাণ করে কি নতুন ইতিহাস গড়তে পারবে পাকিস্তান? পিটিআই।	2
নকআউট থেকেই ‘হ-য-ব-র-ল’! গ্রুপ পর্ব পেরোলে বাংলাদেশ কোয়ার্টার ফাইনাল খেলবে কোন ভেন্যুতে, কত তারিখে? শেষ আট পেরিয়ে সেমিফাইনালে উঠলেই বা কোথায় কবে খেলবে বাংলাদেশ? প্রশ্নগুলো সহজ, কিন্তু উত্তর? উত্তরটা সুকুমার রায়ের অমর সৃষ্টি ‘হ-য-ব-র-ল’-এর গেছো দাদাকে খুঁজে পাওয়ার মতোই কঠিন। ওই যে যাকে খুঁজে পেতে ‘আগে হিসেব করে দেখতে হবে, দাদা কোথায় কোথায় নেই; তার পর হিসেব করে দেখতে হবে, দাদা কোথায় কোথায় থাকতে পারে; তার পর দেখতে হবে, দাদা এখন কোথায় আছে। তার পর দেখতে হবে, সেই হিসেব মতো যখন সেখানে গিয়ে পৌঁছবে, তখন দাদা কোথায় থাকবে। তার পর দেখতে হবে...’ আন্তর্জাতিক ক্রিকেট কাউন্সিল (আইসিসি) দুই স্বাগতিক অস্ট্রেলিয়া ও নিউজিল্যান্ডকে সুবিধা দিতেই ঝামেলাটা পাকিয়েছে। কোয়ার্টার ফাইনালে উঠলে অস্ট্রেলিয়া ও নিউজিল্যান্ড নিজের দেশে খেলবে এই নিশ্চয়তা আগেই দেওয়া, এরপর কিছুদিন আগে র্যাঙ্কিং অনুসারে গ্রুপ ‘এ’র অন্য দুটি শীর্ষ দল শ্রীলঙ্কা ও ইংল্যান্ডকেও কোয়ার্টার ফাইনাল ভেন্যু বলে দিয়েছে আইসিসি। দলগুলো ও তাদের সমর্থকেরা যাতে আগেভাগেই পরিকল্পনা করে সফরসূচি ঠিক করতে পারে সেই মহৎ (!) উদ্দেশ্যে নাকি এই পথে হাঁটা। কিন্তু ‘এ’ গ্রুপের বাকি তিন ও ‘বি’ গ্রুপের সাত দল কোয়ার্টার ফাইনাল উঠলে কোথায় খেলবে, সেটা হিসাব করে বের করতেই গলদঘর্ম হতে হবে। দুই স্বাগতিক এবং শ্রীলঙ্কা ও ইংল্যান্ডের কোয়ার্টার ফাইনাল ভেন্যু ও তারিখ চূড়ান্ত। শ্রীলঙ্কা ১৮ মার্চ সিডনিতে, ইংল্যান্ড ১৯ মার্চ মেলবোর্নে, অস্ট্রেলিয়া ২০ মার্চ অ্যাডিলেডে ও নিউজিল্যান্ডের ২১ মার্চ ওয়েলিংটনে কোয়ার্টার ফাইনাল খেলার কথা। তবে এদের যেকোনো একটি দল যদি গ্রুপ পর্ব থেকেই বিদায় নেয়, তাহলে শেষ আটে ওঠা গ্রুপের অন্য দলটি জায়গা নেবে বাদ পড়া দলের। যেমন যদি শ্রীলঙ্কা বাদ পড়ে ও বাংলাদেশ কোয়ার্টার ফাইনালে ওঠে, তাহলে ১৮ মার্চ সিডনিতে খেলবে বাংলাদেশ। অন্যদিকে ‘বি’ গ্রুপের দলগুলোর ভেন্যু ঠিক হবে কোয়ার্টার ফাইনালে তাদের প্রতিপক্ষ কে তার ওপর নির্ভর করে। যেমন, ভারত যদি গ্রুপ ‘বি’র চ্যাম্পিয়ন হয়, তাহলে খেলবে ‘এ’ গ্রুপের চতুর্থ দলের সঙ্গে। শ্রীলঙ্কা যদি ‘এ’ গ্রুপে চতুর্থ হয়, তাহলে ১৮ মার্চ সিডনিতে হবে ভারত-শ্রীলঙ্কা কোয়ার্টার ফাইনাল ম্যাচ। কোয়ার্টার ফাইনাল ও সেমিফাইনালে দলগুলোর সম্ভাব্য ভেন্যু ও ম্যাচের তারিখ আরও বিস্তারিত ব্যাখ্যা করা হলো— কোয়ার্টার ফাইনালে কে কোথায় খেলবে গ্রুপে অবস্থান যাই হোক না কেন সেরা চারে থেকে কোয়ার্টার ফাইনালে উঠলে শ্রীলঙ্কা ১৮ মার্চ সিডনিতে, ইংল্যান্ড ১৯ মার্চ মেলবোর্নে, অস্ট্রেলিয়া ২০ মার্চ অ্যাডিলেডে ও নিউজিল্যান্ড ২১ মার্চ ওয়েলিংটনে খেলবে। দুই স্বাগতিক ও শ্রীলঙ্কা-ইংল্যান্ডের যেকোনো একটি দল বাদ পড়লে এদের জায়গা নেবে শেষ আটে ওঠা গ্রুপের অন্য দলটি। যদি দুই স্বাগতিক ও শ্রীলঙ্কা-ইংল্যান্ডের মধ্যে যদি একাধিক দল বাদ পড়ে, তবে ‘এ’ গ্রুপ থেকে কোয়ার্টার ফাইনালে ওঠা অন্য দলগুলোর মধ্যে গ্রুপে যারা ওপরের দিকে থাকবে, তারা কোয়ার্টার ফাইনালের প্রথম দিকের ম্যাচটি খেলবে। যেমন, যদি অস্ট্রেলিয়া ও ইংল্যান্ড বাদ পড়ে এবং বাংলাদেশ তৃতীয় (এ ৩) ও আফগানিস্তান চতুর্থ (এ ৪) হয়ে কোয়ার্টার ফাইনালে ওঠে, তাহলে বাংলাদেশ ১৯ মার্চ গ্রুপ ‘বি’র দ্বিতীয় দলের সঙ্গে মেলবোর্নে খেলবে। আফগানিস্তান ‘বি’ গ্রুপের চ্যাম্পিয়ন দলের বিপক্ষে অ্যাডিলেডে খেলবে ২০ মার্চ। বাদ পড়া দলটি অস্ট্রেলিয়া না হয়ে শ্রীলঙ্কা হলে বাংলাদেশ ১৮ মার্চ সিডনিতে ও আফগানিস্তান ১৯ মার্চ মেলবোর্নে খেলবে। কোয়ার্টার ফাইনাল ১ম কোয়ার্টার ফাইনাল এ ১: বি ৪ ২য় কোয়ার্টার ফাইনাল এ ২: বি ৩ ৩য় কোয়ার্টার ফাইনাল এ ৩: বি ২ ৪র্থ কোয়ার্টার ফাইনাল এ ৪: বি ১ তারিখ ও ভেন্যু ১৮ মার্চ সিডনি ১৯ মার্চ মেলবোর্ন ২০ মার্চ অ্যাডিলেড ২১ মার্চ ওয়েলিংটন সেমিফাইনালে কে কোথায় খেলবে পরস্পরের মুখোমুখি না হলে অস্ট্রেলিয়া ও নিউজিল্যান্ড নিজ নিজ দেশেই খেলবে সেমিফাইনাল। তবে মুখোমুখি হয়ে গেলে গ্রুপ পর্বে এই দুই দলের যারা পয়েন্ট টেবিলের ওপরে থাকবে সেই দেশে খেলা হবে। অস্ট্রেলিয়া ও নিউজিল্যান্ডের যদি সেমিফাইনালে মুখোমুখি হওয়ার সম্ভাবনা তৈরি হয়, কিন্তু দুই দলই বাদ পড়ে যায় শেষ আট থেকে তবে গ্রুপ পর্বে অস্ট্রেলিয়া ও নিউজিল্যান্ডের মধ্যে যারা পয়েন্ট টেবিলের ওপরে থাকবে সেই দেশে খেলবে জয়ী দল দুটি। সেমিফাইনালে অস্ট্রেলিয়া-নিউজিল্যান্ডের মুখোমুখি হওয়ার সম্ভাবনা না সৃষ্টি হলে, কোয়ার্টার ফাইনালে অস্ট্রেলিয়ার ম্যাচে জয়ী দল সিডনিতে ও নিউজিল্যান্ডের ম্যাচে জয়ী দল অকল্যান্ডে সেমিফাইনাল খেলবে। যদি অস্ট্রেলিয়া কোয়ার্টার ফাইনালে ওঠে কিন্তু নিউজিল্যান্ড বাদ পড়ে যায় গ্রুপ পর্বেই তবে অস্ট্রেলিয়া ম্যাচের জয়ী দল সিডনিতে খেলবে। যদি নিউজিল্যান্ড কোয়ার্টার ফাইনালে ওঠে কিন্তু অস্ট্রেলিয়া বাদ পড়ে যায় গ্রুপ পর্বেই তবে নিউজিল্যান্ড ম্যাচের জয়ী দল অকল্যান্ডে খেলবে। যদি নিউজিল্যান্ড ও অস্ট্রেলিয়ার দুই দলই কোয়ার্টার ফাইনালে উঠতে ব্যর্থ হয় সে ক্ষেত্রে ২১ মার্চ ওয়েলিংটনের জয়ী দল ২৬ মার্চ সিডনিতে সেমিফাইনাল খেলবে। সেমিফাইনাল ১ম সেমিফাইনাল এ ১: বি ৪ বনাম এ ৩: বি ২ ২য় সেমিফাইনাল এ ২: বি ৩ বনাম এ ৪: বি ১ তারিখ ও ভেন্যু ২৪ মার্চ অকল্যান্ড ২৬ মার্চ সিডনি	2
কথামালা ইরফানের বোলিং খেললে মনে হয় যেন দোতলা থেকে বোলিং করছে! ৭ ফুট ১ ইঞ্চি লম্বা পেসারকে নিয়ে সাবেক পাকিস্তান অধিনায়ক শোয়েব মালিক সবাই এত এতবার ‘হ্যামিল্টন, হ্যামিল্টন’ বলছিল যে আমাকে বারবার এদিক-ওদিক তাকাতে হচ্ছিল দক্ষিণ আফ্রিকার সঙ্গে ম্যাচ খেলতে হ্যামিল্টন যাওয়ার পথে বিমানবন্দরে ভালোই বিপাকে পড়েছিলেন হ্যামিল্টন মাসাকাদজা আমার বিশ্বাস, আমরা ইতিহাস বদলে দিয়ে ভারতকে হারাব এবার ভারতকে হারাবেই পাকিস্তান, বিশ্বাস শহীদ আফ্রিদির আমি হলে ওকে এই ম্যাচে খেলিয়ে পরের ম্যাচে বিশ্রাম দিতাম মাইকেল ক্লার্ককে ইংল্যান্ডের বিপক্ষে ম্যাচে চেয়েছিলেন শেন ওয়ার্ন মোহালির ম্যাচ ভুলিনি। সেদিন ৫ উইকেট নিয়েও উৎসব করতে পারিনি। রোববার করতে চাই গতবার সেমিফাইনালে ভারতের কাছে হারের শোধ চান পাকিস্তানি পেসার ওয়াহাব রিয়াজ এ মুহূর্তে দলের জন্য প্রতিটি দিনই শুভদিন প্রথম ম্যাচে নামার আগে নিউজিল্যান্ড অধিনায়ক ব্রেন্ডন ম্যাককালাম এই বোলিং নিয়ে সেমিফাইনালে গেলে সেটাও ভারতের জন্য যথেষ্ট ভালো ফল বলে বিবেচিত হওয়া উচিত ভারতের বোলিং নিয়ে চিন্তিত ধারাভাষ্যকার হর্ষ ভোগলে শ্রীলঙ্কাকে এগিয়ে রাখছি। তবে মালিঙ্গা ফর্মে থাকলে একাই রং বদলে দিতে পারে নিউজিল্যান্ড-শ্রীলঙ্কা ম্যাচ নিয়ে সাবেক ভারতীয় স্পিনার অনিল কুম্বলে ওদের খাটো করে দেখার কোনো প্রশ্নই ওঠে না জিম্বাবুয়ের সঙ্গে ম্যাচের আগে দক্ষিণ আফ্রিকার বোলিং কোচ অ্যালান ডোনাল্ড ওকে তাতিয়ে দিতে খুব বেশি কিছু না করলেও চলে ডেভিড ওয়ার্নারকে নিয়ে ইংলিশ পেসার জেমস অ্যান্ডারসন	2
এই সময়ের খেলোয়াড়েরাই বেশি দক্ষ আশা করছি, এই বিশ্বকাপে দারুণ উদ্ভাবনী ক্রিকেট দেখতে পারব। এখনকার খেলোয়াড়েরা এমন অনেক কিছুই করতে পারে যেটা ১৯৭০ বা ’৮০-এর দশকে আমরা কখনোই ভাবিনি। মাঝে মাঝে ছকের বাইরে গিয়ে কিছু করার চেষ্টা করে ব্যর্থ হলে তো কথাই নেই, জুটত একরাশ তিরস্কার। আর এখন সর্বোচ্চ ঝুঁকি নিয়ে খেলে সফল হলে কত কত পুরস্কার। তবে এটা বলতে দ্বিধা নেই, এই সময়ের খেলোয়াড়েরা আগের খেলোয়াড়দের চেয়ে দক্ষতায় অনেক অনেক এগিয়ে। ব্যাটগুলো বড় হয়ে গেছে, বাউন্ডারি হয়েছে ছোট। তাই প্রচুর রান আশা করতেই পারি। কোনো ব্যাটসম্যান র্যাম্প শট বা স্কুপ খেলে নিজের মাথার ওপর দিয়ে ছক্কা মারছে, এটা দেখার জন্য উন্মুখ হয়ে আছি। রিভার্স সুইপ, সুইচ শট কিংবা পেছনে সরে এসে কাভারের ওপর দিয়ে মারা অথবা অফ স্টাম্পের বাইরে গিয়ে লেগ সাইডের যেকোনো জায়গা দিয়ে বলকে সীমানা ছাড়া করতে অসাধারণ দক্ষতার সঙ্গে অসাধারণ আত্মবিশ্বাসীও হতে হয়। ফাস্ট বোলারদের হাতেও এখন কত কত অস্ত্র। তারা তিন-চার রকমের স্লো বল করতে পারে, আমি পারতাম মাত্র দুই রকমের। স্পিনাররাও স্পিন ও গতির হেরফেরে ব্যাটসম্যানদের বিভ্রান্ত করে ইনারফিল্ড ও সীমানায় ক্যাচ তুলতে বাধ্য করতে পারে। মানসম্পন্ন স্পিনাররা সব জায়গাতেই সফল হবে। ফিল্ডিং তো অসাধারণ—যেকোনো সময়ের চেয়েই খেলোয়াড়েরা এখন বেশি ফিট ও দ্রুতগতির। শরীর লাইনে ছুড়ে দিয়ে তারা এমন সব রান বাঁচায় যেগুলো হার-জিতে বেশ বড় ভূমিকা রাখে। সীমানাদড়ির সেন্টিমিটার খানেক ভেতরে ক্যাচ নিয়ে সেটিকে ওপরে ছুড়ে দিয়ে ভারসাম্য বাঁচাতে বাইরে চলে যাওয়া ও সেখান থেকে ফিরে আবার ক্যাচ নিতে দেখাটাও কম উপভোগ্য নয়। দলগুলোর জন্য অজানা অনেক কিছুই ভয়ের কারণ হতে পারে। তুলনামূলক দুর্বল দলগুলোর বিপক্ষে বৃষ্টিবিঘ্নিত ম্যাচে বড় দলগুলোকে ছোটখাটো অনেক কারণেই চড়া মূল্য দিতে হতে পারে। বৃষ্টি, টস হারা, প্রাণবন্ত পিচে প্রথমে ব্যাট করা এসব ব্যাপার বড় হয়ে উঠতে পারে। সিনিয়র খেলোয়াড়দের ফর্ম হারিয়ে ফেলা, চোট এবং আরও কিছু ব্যাপার ২০১৫ সালের চ্যাম্পিয়ন নির্ধারণে ভূমিকা রাখবে। আশা করছি, বিশ্বকাপটা প্রতিদ্বন্দ্বিতামুখর ও ঝামেলামুক্ত হবে। খেলোয়াড়েরা ঝগড়া-বিবাদে জড়িয়ে পড়াটা আমি দেখতে চাই না। এখন এই ঘটনাগুলো অনেক বেশি বেশি হচ্ছে। ক্রিকেটে এই বাজে বিষয়গুলোর কোনো জায়গা নেই। সবার আগে খেলাটার চেতনা।তো শুরু হয়ে যাক বিশ্বকাপ।	2
হলদে রঙের সেই চেনা অস্ট্রেলিয়া সেঞ্চুরি হলো। হ্যাটট্রিকও। দুই দলের দুই বোলারের গলায় ৫ উইকেটের মালা। একটা ক্রিকেট ম্যাচে আর কী চাই? চাই একটু প্রতিদ্বন্দ্বিতা। সমস্যা হলো, প্রতিদ্বন্দ্বিতার ‘প’ বর্ণটাও কাল এমসিজির এক শ মাইলের মধ্যে নেই! যে ম্যাচ নিয়ে এত রণঢঙ্কা বাজল, ছুটল কথার তুবড়ি, সেটি কি না উপহার দিল এমন অ্যান্টিক্লাইমেক্স! বিশ্বকাপে প্রবল আধিপত্যের সেই দিনগুলো মনে করিয়ে দিয়ে ইংল্যান্ডকে রীতিমতো ধ্বংস করে দিল অস্ট্রেলিয়া। শুধু দুর্দান্ত পারফরম্যান্সই নয়। স্টিভ ওয়াহর সেই অস্ট্রেলিয়া, রিকি পন্টিংয়ের সেই অস্ট্রেলিয়াকে মনে পড়ার আরেকটি বড় কারণ ছিল। মাঝখানে কিছুদিন সবুজ-হলুদ অস্ট্রেলিয়া আবার ফিরেছে সেই চেনা হলুদ রঙে। কাল দি অস্ট্রেলিয়ান পত্রিকায় লেখা কলামে কোচ ড্যারেন লেম্যান জানিয়েছেন, হলুদ রঙের এই জার্সিটা অস্ট্রেলীয় খেলোয়াড়েরা কী ব্যাকুলতায়ই ফিরে পেতে চাইছিলেন। ১৯৯২ বিশ্বকাপের উদ্বোধনী ম্যাচ মুখোমুখি দাঁড় করিয়ে দিয়েছিল দুই স্বাগতিককে। অপরাজিত সেঞ্চুরি করে সেই ম্যাচের নায়ক মার্টিন ক্রো এখন দিন শেষের গান শুনতে পাচ্ছেন। বলতে গেলে একাই হারিয়ে দিয়েছিলেন অস্ট্রেলিয়াকে। কিন্তু ক্যানসার এমন প্রবল প্রতিপক্ষ যে, ক্রোর মতো লড়াকু চরিত্রও চূড়ান্ত হারের আগেই হার মেনে নিয়েছেন। দক্ষিণ গোলার্ধে আরেকটি বিশ্বকাপের শুরুতে স্বাগতিক দুই দেশেই উৎসব। কোনটি বেশি দাপুটে জয়, তা নিয়ে তর্ক তুলে দিয়ে অন্য দলগুলোর জন্য ছড়িয়ে দিল ভয়ের বার্তাও। মেলবোর্নের ম্যাচে বিশ্বকাপে সর্বোচ্চ দর্শকের রেকর্ড ভেঙে যাওয়ার যে আবহ ছিল, সেটি শেষ পর্যন্ত সত্যি হলো না। তার পরও এমসিজিতে কাল ৮৪,৩৩৬ দর্শক। ইংল্যান্ড ইনিংস অর্ধেক পথ যেতে না-যেতেই তার এক-তৃতীয়াংশ মতো গ্যালারি ছেড়ে ঘরমুখো। ১৬ ওভারে স্কোর যখন ৪ উইকেটে ৭০, ম্যাচ একরকম শেষ হয়ে যাওয়ার বিরক্তি থেকেই কি না, এক দর্শক নেমে গেলেন মাঠে। এসব দেশে দিগম্বর হয়ে মাঠে দৌড় দেওয়ার যে রীতি, সেটির অবশ্য ব্যতিক্রম হলো। ইংল্যান্ড ইনিংসে উত্তেজনা বলতে ওটুকুই! অস্ট্রেলিয়া ৩৪২ করে ফেলার পরই অবশ্য ম্যাচ শেষ। ইংল্যান্ড বিশ্বকাপে কখনো এত রান দেয়নি। এত রান তাড়া করে কোনো ওয়ানডেও জেতেনি। এমসিজিতে তো তিন শ রান তাড়া করারই ইতিহাস নেই। তাই বলে ইংল্যান্ড ৯২ রানেই ৬ উইকেট হারিয়ে ফেলবে? তা কে মাতলেন এই ধ্বংসযজ্ঞে? মিচেল জনসন? মিচেল স্টার্ক? লিলি-টমসনের প্রমত্ত সেই দিনগুলোতে একটা স্লোগান অজি দর্শকদের মুখে মুখে ফিরত, ‘অ্যাশেজ টু অ্যাশেজ, ডাস্ট টু ডাস্ট, ইফ লিলি ডাজন্ট গেট ইউ থম্মো মাস্ট।’ বার্মি আর্মিকে জ্বালাতে সেটিই একটু বদলে ‘মিচেল’ দিয়ে কিছু একটা বানিয়ে ফেলতে পারে অস্ট্রেলিয়ানরা। ইংল্যান্ডকে ধ্বংস করতে ‘মিচেল’কে যে জনসন বা স্টার্ক হতে হবে, এমন কোনো কথা নেই। মিচেল মার্শও তা পারেন। এর আগে ওয়ানডেতে ১৩ ইনিংসে বোলিং করে মাত্র ৬ উইকেট। ইনিংসে ২ উইকেটের বেশি নেই। সেই মিচেল মার্শই ৫ উইকেট নিয়ে নিলেন! চূড়ান্ত বোলিং ফিগার তাঁর প্রভাবটা ঠিক বোঝাতে পারছে না। পঞ্চম উইকেটটি নেওয়ার সময় স্কোরবোর্ডে যা দেখাচ্ছিল, সেটিতে তা বোঝা যায়: ৬.২-০-১৬-৫। অথচ হ্যামস্ট্রিং চোটের কারণে এই কয়েক দিন আগেও মার্শের বোলিং করতেই মানা ছিল। মিশেল মার্শের বল হাতে এমন নায়ক হয়ে যাওয়া যেমন আশ্চর্যের, তার চেয়েও আশ্চর্য হওয়ার মতো একটা দৃশ্য দেখা গেল অস্ট্রেলিয়ার ইনিংস শেষে। স্কোরবোর্ডে ৩৪২ রান, অথচ ইংল্যান্ডের খেলোয়াড়েরা হাসিমুখে হাই ফাইভ করছেন! ইনিংসের শেষ বলে স্টিভেন ফিন যে হ্যাটট্রিক করে বসেছেন! যেটিকে বলতে পারেন ওয়ানডে ইতিহাসের সবচেয়ে বেদনাবিধুর হ্যাটট্রিক। সেটি শুধু ফিনের দল হেরেছে বলে নয়। হ্যাটট্রিক করেও হারার ঘটনা আরও অনেক আছে। ২০০৭ বিশ্বকাপে লাসিথ মালিঙ্গা তো ডাবল হ্যাটট্রিক করার পরও পরাজয়ের দুঃখে পুড়েছেন। ফিনের অনন্যতা অন্য জায়গায়। হ্যাটট্রিক করেছেন, ৫ উইকেটও নিয়েছেন, কিন্তু রান দিয়েছেন ৭১। ওয়ানডের সবচেয়ে ব্যয়বহুল হ্যাটট্রিকটি তাঁরই। ওকসের ফেলে দেওয়া ক্যাচটাও কম ব্যয়বহুল নয়। ম্যাচের পঞ্চম বলেই স্কয়ার লেগে ক্যাচ দিয়েছিলেন অ্যারন ফিঞ্চ। গত পরশু ইংলিশ সাংবাদিকদের একটা ব্যাপারে দ্রুত একমত হয়ে যেতে দেখেছিলাম। শুরুতেই উইকেট তুলে দিতে হবে অ্যান্ডারসনকে। যেটির অর্থ প্রলয় নাচনে মেতে ওঠার আগেই ওয়ার্নার বা ফিঞ্চকে ফিরিয়ে দেওয়া। অ্যান্ডারসনকে তাঁর ওপর অর্পিত দায়িত্ব পালন করতে দিলেন না ওকস। ফিঞ্চ ফিরলেন ১৩৫ রান করে। ফিঞ্চকে রানআউট করাটাই ম্যাচে এউইন মরগানের একমাত্র অবদান। ইংল্যান্ড অধিনায়কের ব্যাটে আশ্চর্য ধারাবাহিকতা! পাকিস্তানের বিপক্ষে প্রস্তুতি ম্যাচটি ধরলে সর্বশেষ চার ইনিংসে তিনটি শূন্য নিয়ে নেমেছিলেন। পাঁচ ইনিংসে চারটি শূন্য হয়ে গেল দ্রুতই। এর চেয়েও দ্রুত চোখের পলকে অস্ট্রেলিয়ার তিন শ পেরিয়ে যাওয়া। শেষ ১০ ওভারে রীতিমতো ঝড় তুলে ১০৫ রান। মূল কুশীলবের নামটা অনুমিতই। হাডিনের ১৪ বলে ৩১ রানেরও অবদান আছে, তবে ৪৪ বলে ৬০ করে গ্লেন ম্যাক্সওয়েলই শেষের নায়ক। ম্যাক্সওয়েলের ব্যাটে ১৬৫ স্ট্রাইক রেট একদমই অবাক হওয়ার মতো নয়। অবাক হতে পারেন, ১১টি চারের পাশে একটিও ছক্কা নেই বলে! আজকের খেলা দক্ষিণ আফ্রিকা-জিম্বাবুয়ে (সকাল ৭টা, হ্যামিল্টন) ভারত-পাকিস্তান (সকাল ৯-৩০ মি., অ্যাডিলেড) আগামীকালের খেলা ওয়েস্ট ইন্ডিজ-আয়ারল্যান্ড (ভোর ৪টা, নেলসন) গতকালের ফল অস্ট্রেলিয়া: ৫০ ওভারে ৩৪২/৯ ইংল্যান্ড: ৪১.৫ ওভারে ২৩১ ফল: অস্ট্রেলিয়া ১১১ রানে জয়ী নিউজিল্যান্ড: ৫০ ওভারে ৩৩১/৬ শ্রীলঙ্কা: ৪৬.৫ ওভারে ২৩৩ ফল: নিউজিল্যান্ড ৯৮ রানে জয়ী	2
ভারতের জয় নিয়ে আশাবাদী ভারত-পাকিস্তান ম্যাচটি ‘ম্যাচ অব দ্য টুর্নামেন্ট’। এর চেয়ে নাটকীয় কোনো ম্যাচ দিয়ে দুই দলের বিশ্বকাপ-পর্ব আর শুরু হতে পারত না! আজ তো কোটি মানুষের চোখ থাকবে এই ম্যাচে। হকি-কাবাডি-ফুটবল বা অন্য যেকোনো খেলায় ভারত-পাকিস্তান মানেই আলাদা উত্তাপ। তবে ক্রিকেটে সেটা একটু বেশিই। ভারত-পাকিস্তান ম্যাচ মানেই টিভির পর্দায় অগুনতি চোখ বুঁদ হয়ে থাকা, মানুষের কর্মব্যস্ততা থেমে যাওয়া। এটিতে জয়ে একটি দেশ উচ্ছ্বাসে ভাসে আর পরাজয়ে অন্য দেশটি ডোবে বিষাদে। হৃদয়ে কাঁপনতোলা এই দ্বৈরথ খেলোয়াড়দের ওপরও অপরিসীম চাপ ফেলে। ম্যাচটি আসলে দ্বিধারী তলোয়ারের মতো, কারও কাছ থেকে যেমন সেরাটা বের করে আনে। আবার কেউ চাপে ভেঙে পড়ে। টেস্ট ও ওয়ানডেতে দুই দলের কিছু মহাকাব্যিক দ্বৈরথ আছে। তবে বিশ্বকাপে ভারত পাকিস্তানের সঙ্গে মুখোমুখি পাঁচটি ম্যাচের একটিতেও হারেনি। এটা দুর্দান্ত একটা রেকর্ড, আমি নিজেও ১৯৯২ সালে সেই জয়ের সাক্ষী ছিলাম। এরপর ১৯৯৬, ১৯৯৯, ২০০৩ সালে প্রতিবারই ভারত জিতেছে। ২০১১ বিশ্বকাপ সেমিফাইনালে মোহালির ম্যাচটা এখনো স্মৃতিতে জ্বলজ্বল করে। অনেকেই বলছে, আজকের ম্যাচের আগে ভারতকে ক্লান্তি জেঁকে ধরেছে। আমি অবশ্য ব্যাপারটাকে ইতিবাচকভাবেই দেখছি। ভারত অস্ট্রেলিয়ায় অনেক দিন ধরেই আছে, এ ব্যাপারটা তাদের জন্য বাড়তি একটা সুবিধা। আমি নিশ্চিত, খেলোয়াড়েরা কন্ডিশন থেকে ফায়দা তুলতে মানসিকভাবে প্রস্তুত। ১৯৮৩ ইংল্যান্ড বিশ্বকাপের আগে আমরা ওয়েস্ট ইন্ডিজ সফরে গিয়েছিলাম। নিজেদের শক্তি আর সামর্থ্যও আমরা বুঝতে পেরেছিলাম। যদিও দুই দেশের কন্ডিশন ছিল অনেকটাই আলাদা। ইংল্যান্ডে অন্য রকম অভিজ্ঞতার মুখোমুখি হতে হবে, সেটা মাথায় রেখেই আমরা যূথবদ্ধ ছিলাম। অথচ ওয়েস্ট ইন্ডিজে আমরা শুধু একটা ওয়ানডেতে জিতেছিলাম। সেটাই আমাদের আত্মবিশ্বাস অনেকটা বাড়িয়ে দিয়েছিল। অস্ট্রেলিয়ায় বিভিন্ন চ্যালেঞ্জকে কীভাবে সামলাতে হয়, সেটাও এই দলের বুঝে ফেলা উচিত। অর্ধেক পানিভর্তি একটা গ্লাসকে কি আপনি খালি না ভরা বলবেন? আমি তাই আশাবাদীই হতে চাই। আমি বুঝি, কিছু খেলোয়াড়ের ফর্ম নিয়ে অধিনায়কের দুশ্চিন্তা আছে। তবে নিজের হাতে থাকা অস্ত্রভান্ডার নিয়েই তাকে রণপরিকল্পনা সাজাতে হবে। সবচেয়ে গুরুত্বপূর্ণ হচ্ছে মনোযোগ। হেরে গেলে আপনাকে মানতেই হবে প্রতিপক্ষ আপনার চেয়ে ভালো খেলেছে। জয় সব সময় বাড়তি একটা প্রেরণা। আমি আশা করব, বোলাররা খুব দ্রুত উইকেটের সঙ্গে ধাতস্থ হতে পারবে। সিমারদের কন্ডিশন বুঝতে হবে, দ্রুত লাইন-লেংথ খুঁজে নিতে হবে। লক্ষ্যটা হওয়া উচিত প্রতিপক্ষকে দ্রুত অলআউট করার চেষ্টা করা। ১৯৮৫ বিশ্ব চ্যাম্পিয়নশিপ জেতার পথে আমরা ফাইনাল বাদে সব ম্যাচেই প্রতিপক্ষকে অলআউট করতে পেরেছিলাম। শুধু ফাইনালেই পাকিস্তানের একটা উইকেট ফেলতে পারিনি। বোলারদের নিজেদের ভূমিকাটা ঠিক করে নিতে হবে। ফিট না হলে ভুবনেশ্বর কুমারকে খেলানো উচিত হবে না। ১৩৫ কিলোমিটারে যে বল করতে পারে, সে ১২৫ কিলোমিটার তুললে হবে না। মুনাফ প্যাটেল শুরুতে ১৪৫ কিলোমিটার গতিতে বল করে সবাইকে কাঁপিয়ে দিয়েছিল। এরপর তার গতি নেমে এল ১৩০ কিলোমিটারে, একসময় তো হারিয়েই গেল। বয়সের সঙ্গে সঙ্গেই খেলোয়াড়েরা পরিণত হয়। ১৮ বছর বয়সে দুই ঘণ্টা নেটে কাটিয়ে আপনি ১০০-র বেশি বল খেলতে পারেন। বয়সের সঙ্গে এটা বদলে যায়। আমার মনে আছে, সুনীল গাভাস্কার একবার নেটে দুজন বোলারকে দিয়ে ৩০টি বল করিয়েই ক্ষান্ত দিল। তার জন্য ওটাই যথেষ্ট ছিল। বোলারদের বুঝতে হবে, সবাই চাইলেই ডেনিস লিলি, মাইকেল হোল্ডিং বা শোয়েব আখতারের মতো বল করতে পারবে না। আপনি চাইলে বলকে বেশি ওপরে ওঠাতে পারেন, চাইলে বলকে মুভ করাতে পারেন। বলবিন্দর সিং সান্ধু বা রজার বিনি যেমন বল দারুণ মুভ করাতে পারত। আবার চেতন শর্মা বলকে বেশি উচ্চতায় ওঠাতে পারত। বোলারদেরই বুঝতে হবে তারা কীভাবে বল করবে। আরেকটা কথা, জিততে হলে ৩০০ রান করতেই হবে এমন কথা নেই। অস্ট্রেলিয়া-নিউজিল্যান্ডে ২৫০-২৭০ রানও প্রতিদ্বন্দ্বিতাপূর্ণ হতে পারে। বোলারদের রান আটকানোর চেষ্টা না করে উইকেট নেওয়ার চেষ্টা করা উচিত। পাকিস্তান খুবই অননুমেয় একটা দল। ভারত ফেবারিট হলেও লড়াইটা জম্পেশ হবে। আশা করি, সেরা দলটাই জিতবে। (পিচ সলিউশন)	2
এবার হাসবে পাকিস্তান ভারত-পাকিস্তান ম্যাচ মানেই উত্তেজনার ঢেউ। সেটি বিশ্বকাপেই হোক আর অন্য কোনো সময়। শুধু ওয়ানডে কেন, ক্রিকেটের সব সংস্করণেই ভারত-পাকিস্তান লড়াই আপনাকে দেবে ভিন্ন স্বাদ। সেই স্বাদ পেতেই অ্যাডিলেডে দেখছি অসংখ্য ভারতীয়-পাকিস্তানিকে। অস্ট্রেলিয়ার এই শহরটাকে এক টুকরো ভারত ও পাকিস্তানের মতোই লাগছে। খোদ অস্ট্রেলীয়রাও অনুভব করছে ভারত-পাকিস্তান ম্যাচের মাহাত্ম্য। এই ম্যাচটিতেও পাওয়া যায় ক্রিকেটের সব উত্তাপ, এমনকি অ্যাশেজও এর কাছে হার মানে। সপ্তাহ খানেক আগেই ম্যাচটা নিয়ে আলোড়ন শুরু। এই বিশ্বকাপ পর্দা তুলেছে নিউজিল্যান্ড-শ্রীলঙ্কা ম্যাচ দিয়ে, কিন্তু সত্যি বলতে বিশ্বকাপ আসল রূপ পাবে ভারত-পাকিস্তান ম্যাচেই। একটা আদর্শ ম্যাচ বলতে যা বোঝায়, ভারত-পাকিস্তান লড়াইয়ের চেয়ে সেটির উদাহরণ আর কিছু হতে পারে না! দারুণ আবহ, দারুণ মাঠ, ভালো ব্যাটিং উইকেট...এগুলো কাঙ্ক্ষিত তালিকার শীর্ষেই থাকে। ভারত হয়তো এ মুহূর্তে সেরা ফর্মে নেই, পাকিস্তান দুটি প্রস্তুতি ম্যাচ জিতেছে, কিন্তু টস হওয়ার পর এই ম্যাচটা ফিফটি-ফিফটি। ব্যাটিংয়ে ভালো করবে যে দলটি, জয়টা তাদের দিকে তাকিয়েই হাসবে। বোলিংয়ে দুই দলেরই অনেক অভিজ্ঞতা আছে। ব্যাটিংয়ে ভারত একটু বেশিই চাইবে রোহিত, শিখর ধাওয়ান ও বিরাট কোহিলর কাছ থেকে। এঁদের সাফল্যের ওপর অনেকটা নির্ভর করবে ভারত। অন্যদিকে পাকিস্তানের ব্যাটিং-নির্ভরতার নাম মিসবাহ, আফ্রিদি ও উমর আকমল। কাজেই আমার ধারণা, এটি হবে হাড্ডাহাড্ডি লড়াই। ভারত-পাকিস্তান ম্যাচের চিরন্তন উত্তেজনার মধ্যে বুঁদ হওয়ারই সময় এখন। তেমন কিছু দেখতে আর তর সইছে না। আমি এখনো জানি না, বিশ্বকাপে কেন সব সময় পাকিস্তানের সঙ্গে ভারতই জেতে। এটা মিলিয়ন ডলারের প্রশ্নও, যেটির কোনো উত্তর আজও কেউ দিতে পারেনি। ১৯৯২ ও ১৯৯৯ বিশ্বকাপে আমরা ভারতের কাছে হেরেছিলাম ২২০-এর মতো রান তাড়া করে। ম্যাচ দুটি হয়েছিল সিডনি ও ম্যানচেস্টারে। ’৯৬-এর ম্যাচটা আমি খেলিনি। ২০০৩ সালে আমার শেষবেলায়ও আবার হার ভারতের কাছে। সামগ্রিকভাবে দেখুন, ভারতের সঙ্গে আমাদের রেকর্ড ভালো। কিন্তু বিশ্বকাপেই যেন কী হয়। সেখানে শুধুই হার আর হার! ছবিটা হয়তো বদলাবে রোববার। বিশ্বকাপে ভারতের কাছে হারের রেকর্ড ভাঙবে পাকিস্তান। এটা আমি একজন পাকিস্তানি সমর্থকের আবেগ থেকে বলছি না, বিশুদ্ধ ক্রিকেট অনুসারীর চোখে বলছি, এবার পাকিস্তান হাসবে। আমাদের এই অঞ্চলের চ্যানেল এবং সংবাদপদত্রগুলো বিশ্বকাপে ভারতের সঙ্গে পাকিস্তানের রেকর্ড মনে করিয়ে দিতে কখনোই ক্ষান্ত হয়নি। আশা করছি, পাকিস্তান দলের খেলোয়াড়েরা এই চাপটা নিচ্ছে না। তবে ম্যাচটার তাৎপর্যই এমন যে, চাপটা দুই শিবিরে এসে ঠিকই হানা দেয়। সংবাদ সম্মেলনে বলা রোহিত শর্মার একটা কথা শুনছিলাম। সে বলেছে, পাকিস্তানই বেশি চাপে থাকবে। দুঃখিত রোহিত, আমি বলব দুই দলই সমান চাপে থাকছে। এই ম্যাচটা টিভিতে দেখে প্রায় এক শ কোটি মানুষ, যেটি ম্যাচটির বড় একটা সৌন্দর্যও। এটি এও বলে যে কেন দুই দেশের মধ্যে আরও ম্যাচ হওয়া প্রয়োজন। তিন মাস ধরে অস্ট্রেলিয়ায় থাকার কারণে ভারতেরই এগিয়ে থাকা উচিত, যদিও এই সময়ে তারা আসলে কিছুই অর্জন করতে পারেনি। পাকিস্তান দুটি প্রস্তুতি ম্যাচে রান তাড়া করে জিতেছে, কাজেই তাদের আত্মবিশ্বাস থাকবে। অ্যাডিলেডের ড্রপ ইন পিচে রান তাড়া করাটা হবে বেশ চাপের এবং এটি হবে দেখার বিষয়। এই ম্যাচে ফেবারিট নেই। লড়াইটা আসলে ভারতের ব্যাটিং বনাম পাকিস্তানের বোলিং। তবে এটা ঘটনা, পাকিস্তানের এই দলের বোলিংয়ে বড় নাম নেই। আমার ধারণা, বোলিংয়ে দুই দলই আসলে একটা জায়গায় সমান। কারণ, তিন শর মতো ম্যাচ খেলা অভিজ্ঞ আফ্রিদি ছাড়া পাকিস্তানের বোলিংয়ে আর সবাই নতুন। দুই দলেই আছে চোটের আঘাত। পাকিস্তান দলে নেই জুনাইদ, ভারতে ইশান্ত। অভিজ্ঞতার জন্য ভারত ইশান্তকে অভাববোধ করবে। মোহিত হতে পারে ভালো পছন্দ, ওর স্লেয়ার বেশ ভালো। ওকে নতুন বলেই ব্যবহার করা উচিত। প্রস্তুতি ম্যাচ দুটিতে পাকিস্তান ১০০ ওভারই খেলেছে, এটি আলাদা করে বলার মতো। তবে এর বেশি কিছু নয়। সব শেষে বলব, বিশ্বকাপ রেকর্ড বিবেচনায় নিলে পাকিস্তান কিছুটা চাপেই থাকবে বৈকি। (টিসিএম)	2
