News	Category
শেষটা থাকুক আগামীজুড়ে ছোট ছোট ভুল সমাধি দিল বড় স্বপ্নের। আশার বেলুন উড়তে উড়তে ফুটো হয়ে ঝরে পড়ল নিচে। নইলে ২০১৪ সালটা বাংলাদেশের ক্রিকেটের জন্য হতে পারত সাফল্যের পাপড়িতে সাজানো। তবে নতুন বছরে এই আক্ষেপ আর বয়ে বেড়াতে রাজি নন ক্রিকেটাররা। নতুন বছর হবে নতুন স্বপ্নে মোড়ানো, সাফল্যে রাঙানো। ২০১৫ সালে কী চান—প্রশ্নটা করলে সব ক্রিকেটার ২০১৫ সালে কী চান না, সেটাই আগে বললেন। সবার এক কথা, ‘আগের বছরের ভুলগুলো করতে চাই না।’ তামিম ইকবালকে দিয়েই শুরু করা যাক। কাল মেলবোর্ন থেকে মুঠোফোনে বলছিলেন, ‘২০১৪ সালটা আমাদের জন্য আরও অনেক ভালো যেতে পারত। কিন্তু খেয়াল করলে দেখবেন, ৫ শতাংশ বা ১০ শতাংশ ভুলের জন্য এ বছর আমরা অনেক বড় বড় সাফল্য হাতছাড়া করেছি। দল হিসেবে আগে আমাদের লক্ষ্য হওয়া উচিত এই ভুলগুলো এড়ানো।’ বিশ্বকাপের পর এ বছর পাকিস্তান, ভারত, অস্ট্রেলিয়া ও দক্ষিণ আফ্রিকার সঙ্গে সিরিজ খেলবে বাংলাদেশ। সবাই বড় প্রতিপক্ষ, তবে আগের বছরের ভুলের পুনরাবৃত্তি না ঘটলে এদের বিপক্ষেও সাফল্য আসতে পারে বলে মনে করেন তামিম, ‘এ বছর আমাদের সব খেলা বড় বড় দলের বিপক্ষে। তবে আগের ভুলগুলো না করলে তাদের বিপক্ষে জেতা অসম্ভব কিছু নয়। আর এই দলগুলোর বিপক্ষে সাফল্য পেলে বিশ্ব ক্রিকেটে আমাদের রেটিং বা র্যাঙ্কিং অনেক এগিয়ে যাবে।’ বিশ্বকাপে একটা ব্যক্তিগত লক্ষ্যও আছে তামিমের, ‘বিশ্বকাপে এখনো বাংলাদেশের কারও সেঞ্চুরি নেই, এটা দেখতে খারাপ দেখায়। আমি বিশ্বকাপে সেঞ্চুরি করতে চাই। আমি যদি নাও পারি, চাই আমাদের মধ্য থেকে কেউ একটা সেঞ্চুরি করুক।’ মাশরাফি বিন মুর্তজার দৃষ্টিতে ২০১৫ সাল হবে সাম্প্রতিক বছরগুলোর মধ্যে বাংলাদেশের ক্রিকেটের জন্য সবচেয়ে চ্যালেঞ্জিং বছর, ‘এই বছরটা অনেক চ্যালেঞ্জিং হবে আমাদের জন্য। বিশ্বকাপে যদি ভালো কিছু করতে পারি সে আত্মবিশ্বাস সারা বছরই কাজে লাগবে। কিন্তু যদি না খারাপ কিছু হয়ে যায়, সেখান থেকে বেরিয়ে আসা কঠিন হবে। কারণ এরপর আমাদের বড় বড় সিরিজ।’ তবে ভালো কিছুর জন্য ভালো খেলার সঙ্গে আরও একটা জিনিস চান বাংলাদেশের ওয়ানডে অধিনায়ক, ‘২০১৪ সাল খারাপ যাওয়ার অন্যতম কারণ ভাগ্য আমাদের সহায় ছিল না। ২০১৫ সালে ভাগ্যটাকেও পাশে চাই।’ আর ব্যক্তিগত লক্ষ্য? নতুন বছর বলুন আর নতুন সিরিজ, মাশরাফির জন্য সব সময় তা একই থাকে, ‘আমার লক্ষ্য সব সময় একই থাকে—দলের হয়ে ভালো খেলা। দলের জন্য কিছু করা।’ জিম্বাবুয়ে সিরিজে দলের বাইরে থাকা নাসির হোসেনের নতুন বছরের প্রথম লক্ষ্য জাতীয় দলে ফেরা। সেটা শেষ পর্যন্ত হোক বা না হোক, ২০১৫ সালে বাংলাদেশ দলের জন্য তাঁর শুভকামনা, ‘হারজিত পরে, এ বছর যেন অন্তত ভালো ক্রিকেট খেলতে পারি আমরা। জিম্বাবুয়ের বিপক্ষে দল যে রকম খেলেছে, সেই ধারাবাহিকতা যেন শুরু থেকে থাকে। তাহলে সাফল্য আসবেই।’ মুমিনুল হকও চান গত বছরের শেষ দৃশ্যগুলো যেন আরও বড় হয়ে ফুটে ওঠে নতুন বছরে, ‘২০১৪ সালটা খারাপ কাটলেও বছরের শেষ দিকে এসে জিম্বাবুয়ের বিপক্ষে আমরা ভালো খেলেছি। ২০১৫ সালের শুরুতেই বিশ্বকাপ এবং এই বিশ্বকাপ থেকেই আমাদের সেই ভালোর ধারাবাহিকতা ধরে রাখতে হবে।’ নতুন বছরের সিরিজগুলো বড় বড় প্রতিপক্ষের সঙ্গে হলেও সেগুলোয় বাংলাদেশ দলের ভালো খেলারই সম্ভাবনা দেখছেন মুমিনুল, ‘প্রতিপক্ষ বড় বড় হলেও এ বছর সব সিরিজই আমরা খেলব দেশের মাটিতে। এটা আমাদের জন্য বাড়তি সুবিধা। আমরা চেষ্টা করব দেশের মাটির টেস্ট সিরিজগুলোয় তাদের ওপর প্রভাব বিস্তার করতে এবং সেটা অসম্ভবও নয়।’ ব্যর্থতার বছর হলেও ২০১৪ সালের প্রাপ্তির খাতায় তাইজুল ইসলামের নামটা থাকবে ভালোভাবেই। আন্তর্জাতিক ক্রিকেটে এসেই সবাইকে চমকে দিয়েছেন এই বাঁহাতি স্পিনার। নতুন বছরে তাঁর লক্ষ্য দলকে আরও ভালো কিছু দেওয়া, ভালো কিছু চান দলের কাছ থেকেও, ‘২০১৪ সালের শেষ দিকে আমাদের মধ্যে টিম স্পিরিটটা ফিরে এসেছে। এটা ধরে রাখতে পারলে নতুন বছরেও সাফল্য আসবে।’ প্রতিটি নতুন বছরই আসে আশার ভেলায় চড়ে। কিন্তু সে আশা এবার প্রাপ্তির সৌধ গড়বে নাকি অপ্রাপ্তির সমাধি, তা জানতে অপেক্ষা করুন বছর শেষ হওয়া পর্যন্ত।	1
ফুটবলে পাওয়ার আছে অনেক ফুটবলে এর চেয়ে বেশি রোমাঞ্চের আভাস নিয়ে আসতে পারত না ২০১৫! বছরটা শুরুই হচ্ছে ঘরের মাঠে বঙ্গবন্ধু কাপের আবহসংগীত বাজিয়ে। মার্চে ঢাকাতেই অনূর্ধ্ব-২৩ এএফসি টুর্নামেন্ট। ভারতে সাফ ফুটবল দিয়ে শেষ হবে নতুন বছরের অভিযান। মাঝখানে সাত-আটটি ফিফা প্রতিযোগিতামূলক ম্যাচ খেলার সুযোগ থাকছে। বিদায়ী বছরের ঘরের মাঠে ৫টিসহ রেকর্ড ৭টি আন্তর্জাতিক প্রীতি ম্যাচ খেলেছে বাংলাদেশ। নতুন বছরটা তাই বাংলাদেশের ফুটবলে প্রত্যাশার পারদ চড়িয়ে দিচ্ছে কয়েক গুণ। ঘরোয়া আয়োজনও থাকবে। ফেডারেশন কাপ, লিগ, স্বাধীনতা কাপ, সুপার কাপ...। তবে শেষের দুটি হবে কি না বলা কঠিন। গত বছর সুপার কাপ হয়নি নানা অজুহাতে। এবার সময় কম হাতে, তার পরও ফুটবলাররা চান সব কটিই টুর্নামেন্টই খেলতে। আন্তর্জাতিক ও ঘরোয়া মিলিয়ে ব্যস্ত সময়েরই হাতছানি ফুটবলারদের সামনে। বছরটাকে স্মরণীয় করতে তাঁদের ভূমিকাই সবচেয়ে বড়। খেলোয়াড়েরা মাঠে ভালো খেললে তবেই অর্থবহ হবে ২০১৫। জাতীয় দলের অধিনায়ক মামুনুল ইসলামের উপলব্ধিতেও তা আছে পুরোপুরি। বারবার তিনি একটা কথাই বলছেন, ‘২০১৪ বেশ ভালো কেটেছে। অনেক ম্যাচ খেলছি আমরা। ধারাবাহিকতা থাকুক নতুন বছরে। তবে সত্যি হলো, আমাদের এখন রেজাল্ট করতে হবে। মাঠে খেলার আনন্দ তো আছেই, সঙ্গে ভালো ফল করলে ফুটবলে দর্শক ফিরবে। কাজেই নতুন বছরে ম্যাচে ভালো কিছু করে দেখানোই সবচেয়ে জরুরি।’ নতুন বছর বঙ্গবন্ধু কাপের আমন্ত্রণ নিয়ে এসেছে অধিনায়কের সামনে। সপ্তাহ দুয়েক পরই এটির মাঠের লড়াই। মামুনুল চান দীর্ঘপ্রত্যাশিত এই টুর্নামেন্টে বাংলাদেশকে নতুন করে তুলে ধরতে, ‘বঙ্গবন্ধু কাপ খেলতে উন্মুখ হয়ে আছি। ঘরের মাঠে এই আয়োজন স্মরণীয় করে রাখতে আমাদের ভালো কিছু করা চাই। গ্রুপের ওপর যদিও অনেক কিছু নির্ভর করবে, তবু আমি চাই ফাইনালে খেলতে।’ ফিফা র্যাঙ্কিংয়ে গত বছর বাংলাদেশ একপর্যায়ে নেমে গিয়েছিল ১৮১-তে। অবশ্য শুধু মাঠের পারফরম্যান্সে নয়। অনেকগুলো সূচক বিবেচনায় রাখে ফিফা। বছরের শেষটা অবশ্য শুরুর জায়গাতেই এসে ঠেকেছে—১৬৫। এ বছর র্যাঙ্কিংয়ে আরও উত্তরণ দেখতে উদ্গ্রীব জাতীয় দলের অপরিহার্য ডিফেন্ডার ও শেখ জামাল ধানমন্ডির অধিনায়ক নাসির উদ্দিন, ‘বেশি ম্যাচ খেললে আশা করি আমাদের ফিফা র্যাঙ্কিংয়ে উন্নতি হবে। এটা ১৫০ বা তারও নিচে নামিয়ে আনার স্বপ্ন দেখি। মাঠে ভালো করলে সেটির প্রভাব র্যাঙ্কিংয়ে পড়বেই। সেটা মাথার রাখব।’ বছরের সবচেয়ে বড় চ্যালেঞ্জের নাম সাফ ফুটবল। ২০০৩ সালের পর ‘দক্ষিণ এশিয়ার বিশ্বকাপের’ শিরোপা অধরাটা বাংলাদেশের কাছে। এ বছর সেই ট্রফি ঘরে তুলতে চান স্ট্রাইকার জাহিদ হাসান এমিলি। কখনো সাফ ফুটবল জেতেননি, এমিলির নিজের কাছেও তাই এই শিরোপার আকাঙ্ক্ষা অনেক বেশি, ‘সাফ ফুটবলে আমাদের চ্যাম্পিয়ন হতেই হবে। তাতে অবদান রাখতে চাই। সব খেলোয়াড়ের কাছেই এটা অনেক বড় চ্যালেঞ্জ। আশা করব, সাফের প্রতি নজরটা একটু বেশি দেওয়া হবে।’ ঘরোয়া প্রতিযোগিতার দিকেও মনোযোগ রাখা আবশ্যক মনে করছেন আরেক স্ট্রাইকার মিঠুন চৌধুরী। সাম্প্রতিক সময়ে আন্তর্জাতিক প্রতিযোগিতার ওপর বেশি জোর দিতে যাওয়ায় ঘরোয়া খেলাটা আড়ালেই ঢাকা পড়েছে। মিঠুন বলছেন, ‘ঘরোয়া কাঠামো শক্তিশালী হলেই আন্তর্জাতিক ম্যাচে ভালো করা সম্ভব। নতুন বছরে সব জেলা লিগ, ঢাকার সব লিগ, একাডেমির কার্যক্রমে গতি আসুক এটাই চাইব।’ সব ঠিকঠাক এগোলে নতুন বছর বাংলাদেশের ফুটবল রাঙাতে পারে সাফ ট্রফির আলোয়।	1
নিজেকে ছাপিয়ে যাওয়ার প্রত্যয় কেউ চান নিজেকে আরও উঁচুতে তুলে ধরতে; কারও কণ্ঠে বিদায়ী বছরের অপ্রাপ্তি মুছে নতুন শুরুর প্রত্যয়। সবার চাওয়া এক বিন্দুতে মিলে গেলে ক্রিকেট, ফুটবলের বাইরে বাংলাদেশের বাকি ক্রীড়াঙ্গনের ছবিটা উজ্জ্বলই হওয়ার কথা ২০১৫ সালে। সেই ঔজ্জ্বল্য সবচেয়ে বেশি ছড়াতে পারেন সিদ্দিকুর রহমান। গত বছরে নানা কারণে সেরা ছন্দে ছিলেন না এই গলফার। নতুন বছরে তাঁর প্রথম চাওয়া, ‘পুরোপুরি ফিট হয়ে খেলতে চাই’। দুটি পেশাদার শিরোপাজয়ী সিদ্দিকুরের কাছে ক্রীড়াঙ্গনের চাওয়া আরও বেশি। তাঁর হাতে তৃতীয় শিরোপা এ বছরই দেখতে চান সবাই। নতুন বছরের শুরুতে সিদ্দিকুর অবশ্য এগোতে চান নিজেকে গুছিয়ে নিয়ে, ‘ভালো করার চেষ্টা সব সময়ই থাকে। এ বছরও থাকবে। সাফল্য তাতে ধরা দেবে আশা করি। তবে তাহাহুড়ো নয়। আগে আমাকে শারীরিকভাবে এক শ ভাগ তৈরি হতে হবে।’ গত বছরে আলো কেড়েছিলেন শ্যুটার আবদুল্লাহ হেল বাকি। কমনওয়েলথ গেমসে ১০ মিটার এয়ার রাইফেলে রুপা জয় তাঁর কাছেও প্রত্যাশা বাড়িয়েছে নতুন বছরে। সেটি ধরে রাখতে চান নিজেও,‘ আমি চাই নতুন বছরে যেন টানা অনুশীলনের সুযোগ পাই। কোরিয়ার বিশ্বকাপসহ দুটি টুর্নামেন্ট আছে। সেগুলোতে নিজেকে ছাপিয়ে সেরা স্কোর করার লক্ষ্য আছে। শ্যুটিংয়ে সুযোগ-সুবিধা বাড়ার প্রত্যাশাও রাখছি।’ দেশের দ্রুততম মানব মেজবাহ আহমেদের চাওয়া, ‘টাইমিংয়ে উন্নতি করতে চাই। জাতীয় মিট, এপ্রিলে ইন্দো-বাংলা গেমস, এসএ গেমস যদি ভারত আয়োজন করে, তাতেও ভালো টাইমিং করে বছরটাকে স্মরণীয় করার স্বপ্ন দেখি।’ এসএ গেমস এ বছরও হবে কি না সংশয় আছে। তবে দেশসেরা সাঁতারু মাহফিজুর রহমান সাগর তাকিয়ে সেদিকেই, ‘এসএ গেমস হলে সোনা জিততে চাই। ইন্দো-বাংলায়ও একই লক্ষ্য। সামগ্রিকভাবে চাইব দেশের সাঁতারে নিয়মিত প্রশিক্ষণ কার্যক্রম যেন চালু থাকে।’ নতুন বছরের শুরুতেই বিশ্ব হকি লিগের দ্বিতীয় রাউন্ড। হকি দলের অধিনায়ক মামুনুর রহমান চয়ন আপাতত চোখ রাখছেন সেটিতেই। তবে সামগ্রিকভাবে তাঁর চাওয়া, ‘সব আন্তর্জাতিক প্রতিযোগিতায় ভালো করতে চাই আমরা। ঘরোয়া হকি যেন মাঠে থাকে সেটাও চাইব।’ খুব কল্পনাবিলাসী চাওয়া নয় কোনোটিই। পূরণ হওয়া কি খুব কঠিন?	1
ক্রীড়াসূচি ২০১৫ বিশ্বকাপ ক্রিকেট ১৪ ফেব্রুয়ারি-২৯ মার্চ অস্ট্রেলিয়া ও নিউজিল্যান্ড চ্যাম্পিয়নস লিগ ফাইনাল ৬ জুন বার্লিন, জার্মানি কোপা আমেরিকা ১১ জুন-৪ জুলাই চিলি এশিয়ান কাপ ফুটবল ৯-৩১ জানুয়ারি অস্ট্রেলিয়া আফ্রিকান নেশনস কাপ ১৭ জানুয়ারি-৮ ফেব্রুয়ারি ইকুয়েটোরিয়াল গিনি মেয়েদের বিশ্বকাপ ফুটবল ৬ জুন-৬ জুলাই কানাডা ফিফা–ব্যালন ডি’অর ১২ জানুয়ারি (জুরিখ, সুইজারল্যান্ড) বিশ্বকাপ হ্যান্ডবল (পুরুষ) ১৫ জানুয়ারি-১ ফেব্রুয়ারি (দোহা, কাতার) অস্ট্রেলিয়ান ওপেন টেনিস ১৯ জানুয়ারি-১ ফেব্রুয়ারি (মেলবোর্ন, অস্ট্রেলিয়া) ফ্রেঞ্চ ওপেন টেনিস ২৪ মে-৭ জুন (প্যারিস, ফ্রান্স) ফিফা প্রেসিডেন্ট নির্বাচন ২৯ মে (জুরিখ, সুইজারল্যান্ড) ফিফা অনূর্ধ্ব-২০ বিশ্বকাপ ৩০ মে-২০ জুন (নিউজিল্যান্ড) উইম্বলডন টেনিস ২৯ জুন-১২ জুলাই (লন্ডন, ইংল্যান্ড) সাইক্লিং: ট্যুর ডি ফ্রান্স ৪-২৬ জুলাই (ফ্রান্স) কনক্যাকাফ গোল্ডকাপ ফুটবল ৭-২৬ জুলাই (যুক্তরাষ্ট্র) সাঁতার বিশ্ব চ্যাম্পিয়নশিপ ২৪ জুলাই-৯ আগস্ট (কাজান, রাশিয়া) ২০১৮ বিশ্বকাপ ফুটবল বাছাইপর্বের ড্র ২৫ জুলাই (সেন্ট পিটার্সবার্গ, রাশিয়া) অ্যাথলেটিকস বিশ্ব চ্যাম্পিয়নশিপ ২২-৩০ আগস্ট (বেইজিং, চীন) যুক্তরাষ্ট্র ওপেন টেনিস ৩১ আগস্ট-১৩ সেপ্টেম্বর (নিউইয়র্ক, যুক্তরাষ্ট্র) ফিফা অনূর্ধ্ব-১৭ বিশ্বকাপ ১৭ অক্টোবর-৮ নভেম্বর (চিলি) এটিপি ওয়ার্ল্ড ট্যুর ফাইনালস ১৫-২২ নভেম্বর (লন্ডন, ইংল্যান্ড) ২০১৬ ইউরো ড্র ১২ ডিসেম্বর (প্যারিস, ফ্রান্স)	1
তামিমের এক মাসের অপেক্ষা সব ঠিকঠাক থাকলে তামিম ইকবাল খেলার ফিটনেস ফিরে পাবেন এক মাসের মধ্যেই। কাল মেলবোর্ন থেকে টেলিফোনে তামিমই দিয়েছেন সুসংবাদটা। ‘এখন হাঁটাহাঁটি করতে পারছি। ডা. ডেভিড ইয়াং আমাকে বলেছেন, চার সপ্তাহ পর চাইলে খেলায়ও ফিরতে পারব। এই সময়ের মধ্যে ম্যাচ ফিটনেস ফিরে পাব আমি’—মুঠোফোনে বলেছেন বাংলাদেশ দলের বাঁহাতি ওপেনার। গত সোমবার মেলবোর্নের অ্যাভিনিউ হাসপাতালে তামিমের বাঁ হাঁটুতে অস্ত্রোপচার করেন ডেভিড ইয়াং। অস্ত্রোপচারে মিনিসকাসের সমস্যা দূর হলেও এখনই দেশে ফেরা হচ্ছে না তামিমের। আগামী দুই সপ্তাহ অস্ট্রেলিয়াতেই চলবে পুনর্বাসন প্রক্রিয়া। তামিমই জানালেন, ‘এই দুই সপ্তাহ চিকিৎসার পাশাপাশি ট্রেনিং, সাইক্লিং এসবও চলবে। তবে এক সপ্তাহ পর ডেভিড ইয়াংয়ের সঙ্গে আবার দেখা করব।’ দেশে ফেরার সময়টাও তখনই ঠিক হতে পারে বলে জানিয়েছেন তিনি।	1
কাতারে রুপা জিতলেন সাবিরা কাতার ইন্টারন্যাশনাল কাপ ও গ্রাঁ প্রি ভারোত্তোলনে বাংলাদেশকে সাফল্য এনে দিলেন মোল্লা সাবিরা সুলতানা। দোহায় কাল ৫৩ কেজি ওজন শ্রেণিতে রুপা জিতেছেন তিনি। এর আগে আন্তর্জাতিক অঙ্গনে বেশ কয়েকটি পদক জিতেছেন এই ভারোত্তোলক। দোহা থেকে বাংলাদেশ দলের এক সদস্য জানিয়েছেন, বাংলাদেশের আরেক প্রতিযোগী মাবিয়া আক্তার আজ খেলবেন ৪৪ কেজিতে। প্রতিযোগিতায় অংশ নিচ্ছে ৩৬টি দেশ।	1
শিকারি ইব্রা ফুটবলার জ্লাতান ইব্রাহিমোভিচকে সবাই জানেন। কিন্তু শিকারি ইব্রাকে? বন্দুক হাতেও দুর্দান্ত পিএসজি স্ট্রাইকার। বড়দিনের ছুটি কাটাতে সুইডেনের দেশের বাড়িতে গিয়েছিলেন। সেখানে এক গুলিতেই শিকার করেছেন একটি চমরী গাই। গুলি প্রাণীটির হৃৎপিণ্ড ফুটো করে দেয়। শিকারি হিসেবে নিজের প্রতিভায় ‘খুব খুশি’ ইব্রা। কিন্তু নাখোশ প্রাণী অধিকার রক্ষায় সক্রিয় সংগঠনগুলোর কর্মীরা। কারণও আছে। গত বছরের শুরুর দিকে ভলভোর এক বিজ্ঞাপনে চমরী গাইয়ের দিকে বন্দুক তাক করে ধরে রাখতে দেখা যায় তাঁকে। তখন থেকেই এই বন্য প্রাণী রক্ষায় সক্রিয় সংগঠনগুলো অখুশি ইব্রার ওপর। ওই বিজ্ঞাপন নিয়ে হইচই পড়ে যায় দেশটিতে। এবার সত্যি সত্যিই ৫০০ কেজি ওজনের এক চমরী গাই শিকার করেছেন সম্প্রতি। আর নিস্তার নেই, পশুপ্রেমী সংগঠনগুলো তাঁর ওপর ঝাঁপিয়ে পড়ল বলে! আইএএনএস।	1
কোহলির ‘বউ’ চুপি চুপি অভিসারপর্ব শেষ। মাস খানেক আগে থেকেই প্রকাশ্যে একত্রে চলার শুরু। কিন্তু এখনো বিয়েটা হয়নি। বলা হচ্ছে বিরাট কোহলি এবং তাঁর বাগদত্তা আনুশকা শর্মার কথা। কিন্তু এদিন তাঁদের স্বামী-স্ত্রী বানিয়ে দিলেন অস্ট্রেলিয়ার সাবেক ক্রিকেটার মাইকেল স্ল্যাটার! মেলবোর্ন টেস্টের শেষ দিনে পুরস্কার বিতরণী অনুষ্ঠানের উপস্থাপক হিসেবে এই ভুল করে বসেন স্ল্যাটার। বলিউড অভিনেত্রী আনুশকা শর্মাকে পরিচয় করিয়ে দেন কোহলির ‘বউ’ বলে। পরে অবশ্য নিজের ভুল বুঝতে পারেন স্ল্যাটার। দ্রুতই সংশোধন করে বলেন কোহলির বাগদত্তা। মেলবোর্নে টেস্ট চলাকালে যেভাবে গ্যালারিতে ছায়া হয়ে আনুশকা অনুসরণ করেছেন কোহলিকে, তাতে স্ল্যাটার কেন, অন্য যে কেউই তাঁকে ভারতের নতুন টেস্ট অধিনায়কের বউ মনে করতে পারেন! আইএএনএস।	1
বেবুন বেবুন তাড়া করেছিল বিশ্বের সাবেক এক নম্বর গলফার লুক ডোনাল্ডকে। গত মাসে দক্ষিণ আফ্রিকার নেডব্যাংক চ্যালেঞ্জ গলফ টুর্নামেন্টটা তাই বন্ধ ছিল কিছু সময়ের জন্য।	1
কোহলি–যুগের শুরু কোনো সংবাদ সম্মেলন নয়, নেই কোনো আবেগময় বক্তৃতাও। এই প্রচারের যুগে সতীর্থদের কাঁধে চড়ে বর্ণিল বিদায়ের লোভটাও সামলেছেন কী অবলীলায়! টেস্ট ক্রিকেট থেকে মহেন্দ্র সিং ধোনির অবসরের ঘোষণা তাই যেমন আকস্মিক, তেমনি রহস্যময়ও। যে রহস্য আর তাঁর হঠাৎ বিদায়ের ধাক্কা নিয়েই শুরু হচ্ছে ভারতের টেস্ট ক্রিকেটে বিরাট কোহলি-যুগ। পরিসংখ্যানে ধোনি ভারতের সবচেয়ে সফল টেস্ট অধিনায়ক। কিন্তু ইদানীং পাঁচ দিনের ক্রিকেটে তাঁর নেতৃত্ব ভীষণভাবেই প্রশ্নবিদ্ধ হচ্ছিল। উদ্ভাবনী সিদ্ধান্তের অভাব, রক্ষণাত্মক মনোভাব একঘেয়ে হয়ে উঠেছিল অনেকের কাছে। বিপরীতে কোহলির সাহসী নেতৃত্ব আশা দেখাচ্ছিল ভারতীয়দের। প্রত্যাশার একটু আগেই কোহলির হাতে পাকাপাকি অধিনায়কত্ব চলে আসায় তাই ভারতীয় ক্রিকেটে একটা নতুন যুগের সূচনাও দেখছেন অনেকে। সেই অনেকের মধ্যে আছেন বিদেশের মাঠে ভারতের সবচেয়ে সফল অধিনায়ক সৌরভ গাঙ্গুলীও। দারুণ আক্রমণাত্মক মনোভাব দিয়ে সৌরভ বদলে দিয়েছিলেন ভারতীয় ক্রিকেটকেই। কোহলির মধ্যেও যেন নিজের ছায়াটাই দেখছেন সৌরভ, ‘ওর মানসিকতাটাই আমার ভালো লাগে। ও যেভাবে ক্রিকেটকে দেখে সেটাই আমার পছন্দ।’ চোটের কারণে সিরিজের প্রথম টেস্টে খেলতে পারেননি ধোনি। মেলবোর্নে ভারতের সিরিজ হার নিশ্চিত হয়ে যাওয়ার পর যখন বিদায় বললেন, সিডনিতে শেষ টেস্টটা কিন্তু বাকি। এভাবে সিরিজের মাঝপথে দলে যোগ দিয়ে আবার সিরিজ শেষের আগেই বিদায় বলে দেওয়ায় কিছুটা বিস্মিত কিংবদন্তি সুনীল গাভাস্কারও। তবে উত্তরসূরি হিসেবে কোহলিকে নিয়ে বেশ আশাবাদী তিনি, ‘কোহলি এরই মধ্যে দেশকে নেতৃত্ব দিয়েছে৷ দায়িত্বভার ওর ওপর প্রভাব ফেলেনি৷ ভারতীয় ক্রিকেটে শুধু নতুন বছর আসছে তাই নয়, কোহলির অধিনায়কত্বে নতুন যুগের সূচনা হচ্ছে৷ আশা করব, আমরা এগিয়ে যাব৷ শুধু প্রতিপক্ষের সম্মান আদায় করা নয়, ম্যাচও জিতব৷’ কোহলি যে শুধু সম্মান আদায় করেছেন তা নয়, এই সিরিজেই বারবার বাগ্যুদ্ধে জড়িয়ে অস্ট্রেলিয়ার সবচেয়ে বড় শত্রুতেও পরিণত হয়েছেন। বিশেষ করে মিচেল জনসনের সঙ্গে মাঠে তাঁর কথার লড়াই যেন সিরিজটির নিয়মিত দৃশ্য। মেলবোর্নে বাগ্যুদ্ধে জড়িয়েছেন ব্র্যাড হাডিনের সঙ্গেও। অধিনায়ক হওয়ায় সন্দেহ নেই, এখন তিনি অস্ট্রেলিয়ানদের আরও বড় লক্ষ্যবস্তুতে পরিণত হয়েছেন। অস্ট্রেলিয়া কোচ ড্যারেন লেম্যান তো রসিকতা করে এরই মধ্যে বলে দিয়েছেন, ‘কোহলির সঙ্গে আমরা তো এখনো কিছু শুরুই করিনি!’ কোহলির এই আগ্রাসী মনোভাবকে ইতিবাচক দেখেছেন আরেক সাবেক ভারতীয় অধিনায়ক রাহুল দ্রাবিড়ও। তবে অধিনায়ক হওয়ায় কোহলির কাছ থেকে দায়িত্বশীল আচরণও আশা করেন ভারতীয় ব্যাটিংয়ের বিগত দিনের ‘দেয়াল’, ‘এই আক্রমণাত্মক মনোভাবটা হয়তো তার কাজে দেবে। তবে আমার মনে হয় কিছুদিন গেলে সে এটাও বুঝতে পারবে যে, দলে অন্য অনেকেই আছে যারা সবাই একই মানসিকতার নয়। সাফল্যের অন্য পথটাও তাই তার খুঁজে নিতে হবে। কোনো পথই সঠিক কিংবা ভুল নয়। শুধু আলাদা পথ, এই যা। তাকে সবার জন্য পরিবেশ তৈরি করে দিতে হবে।’ ক্রিকইনফো, এএফপি, আইএএনএস।	1
প্রথম দিনেই পরাশক্তিদের পরীক্ষা আয়েশ করে বড়দিনের ছুটি কাটানো হয়নি। বছরের শেষ রাতটা নিজের মতো উপভোগ করবেন, সে উপায়ও নেই। নতুন বছরের প্রথম দিনেই মাঠে নামতে হচ্ছে। প্রিমিয়ার লিগের ব্যস্ত সূচি নিয়ে কয়েক দিন ধরেই খুব উচ্চকণ্ঠ ম্যানচেস্টার ইউনাইটেড কোচ লুই ফন গাল। এত ব্যস্ত সূচি খেলোয়াড়দের পারফরম্যান্সে ক্ষতিকর প্রভাব ফেলছে বলেও মনে করেন এই ডাচ কোচ। আজ মাঠে নামা মানে প্রিমিয়ার লিগের অনেক দলকে সাত দিনের মধ্যে ৩টি ম্যাচ খেলতে হচ্ছে। পুরো ব্যাপারটা নিয়ে তাই খুবই বিরক্ত ফন গাল, ‘একটা ম্যাচের ধকল সামলাতেই অন্তত ৪৮ ঘণ্টা সময় লাগে। তারপর অনুশীলন আর মানসিক প্রস্তুতি আছে। এই জন্যই ফিফা আর উয়েফার টুর্নামেন্টে দুই দিনের মধ্যে দুটি ম্যাচ খেলার নিয়ম নেই। কিন্তু ইংল্যান্ডে এটাই সংস্কৃতি। আমাদেরও তাই খেলতে হচ্ছে। কিন্তু এটা খেলোয়াড়দের জন্য ভালো কিছু নয়, ফুটবলের জন্যও নয়।’ উদাহরণ হিসেবে ফন গাল টটেনহামের বিপক্ষে তাঁর দলের সর্বশেষ ম্যাচ এবং চেলসি-সাউদাম্পটন ম্যাচের প্রসঙ্গ টেনেছেন। দুটি ম্যাচেই ফুটবলের গুণগত মান খুব খারাপ ছিল বলে মনে করেন ইউনাইটেড কোচ। আর এই শঙ্কাটা নিয়েই আজ আবার স্টোক সিটির বিপক্ষে মাঠে নামবে ইউনাইটেড। ফন গাল অবশ্য শুধু আজকের ম্যাচ নয়, তাকিয়ে আছেন পুরো বছরের দিকেই, ‘এ বছর (২০১৪) আমাদের পারফরম্যান্স খুব একটা ভালো ছিল না। তবে সমর্থকেরা ধৈর্য দেখিয়েছে, আমাদের পাশে থেকেছে। আমি তাদের ধন্যবাদ জানাতে চাই। আমরা একটু একটু করে উন্নতি করছি। তবে এখনো অনেক উন্নতির সুযোগ রয়েছে। আশা করছি, নতুন বছরে আরও ভালো কিছু করে দেখাতে পারব।’ একই দিনে প্রিমিয়ার লিগের শীর্ষে থাকা চেলসি খেলবে টটেনহামের বিপক্ষে। দ্বিতীয় স্থানে থাকা ম্যানচেস্টার সিটির প্রতিপক্ষ সান্ডারল্যান্ড। সব ধরনের প্রতিযোগিতায় টানা ৯ জয়ের পর গত রোববার বার্নলির সঙ্গে ম্যাচটা ২-২ ড্র করেছে সিটি। তবে একই দিনে সাউদাম্পটনের সঙ্গে চেলসিও ১-১ গোলে ড্র করায় দুই দলের পয়েন্টের ব্যবধান বাড়েনি। হোয়াইট হার্ট লেনে আজ জয় দিয়েই শীর্ষস্থানটা নিশ্চিত করে রাখতে চাইবে সিটির চেয়ে ৩ পয়েন্ট এগিয়ে থাকা চেলসি। তবে সেটা খুব একটা সহজ হবে বলে মনে করেন না চেলসি ডিফেন্ডার ফেলিপে লুইস, ‘কাজটা অনেক কঠিন। কারণ যখন আপনি শীর্ষে থাকবেন, সবাই চাইবে আপনাকে সেখান থেকে টেনে নামাতে।’ আপাতত শিরোপার লড়াই থেকে বেশ দূরে আর্সেনাল। বরং মৌসুমের প্রথমার্ধ শেষেও আর্সেন ওয়েঙ্গারের দলের অবস্থান পয়েন্ট তালিকার ৫ নম্বরে। সাউদাম্পটনের বিপক্ষে আজকের ম্যাচে জয় তাদের শীর্ষ চারে জায়গা করে দেবে। তবে আর্সেনালকে বিন্দুমাত্র ছাড় দিতে রাজি নন সাউদাম্পটন ডিফেন্ডার ভিক্টর ওয়ানিয়েমা, ‘আমরা নিজের মাঠে খেলব, আত্মবিশ্বাসও দারুণ। আশা করি ভালো ফলই পাব।’ এএফপি, রয়টার্স।	1
আইসিসি টেস্ট র্যাঙ্কিংয়ে দ. আফ্রিকার রাজত্ব আইসিসি র্যাঙ্কিংয়ে বিশ্বের এক নম্বর টেস্ট দল দক্ষিণ আফ্রিকা। কাল প্রকাশিত সর্বশেষ টেস্ট র্যাঙ্কিংয়ে ব্যাটিং-বোলিং দুই বিভাগেই শীর্ষে দলটির দুই খেলোয়াড় এবি ডি ভিলিয়ার্স ও ডেল স্টেইন। বছর শেষের র্যাঙ্কিংয়ে দক্ষিণ আফ্রিকানরা শীর্ষে নেই শুধু টেস্ট অলরাউন্ডারদের তালিকায়। বাংলাদেশের সাকিব আল হাসানই ধরে রেখেছেন এক নম্বর স্থানটা। বোলিংয়ে অনেক দিন ধরেই এক নম্বর প্রোটিয়া ফাস্ট বোলার ডেল স্টেইন। কুমার সাঙ্গাকারার কাছ থেকে ব্যাটিংয়ের স্থানটা পুনরুদ্ধার করেছেন ডি ভিলিয়ার্স। ক্রাইস্টচার্চ টেস্টে দুই ইনিংস মিলিয়ে মাত্র ৭ রান করার মাশুল দিলেন শ্রীলঙ্কার সাবেক অধিনায়ক। তিন ও চার নম্বর স্থানটা ধরে রেখেছেন দক্ষিণ আফ্রিকা ও শ্রীলঙ্কার অধিনায়ক হাশিম আমলা ও অ্যাঞ্জেলো ম্যাথুস। মেলবোর্ন টেস্টের প্রথম ইনিংসে ১৯২ রানের দুর্দান্ত এক ইনিংস খেলা অস্ট্রেলিয়ার নতুন অধিনায়ক স্টিভেন স্মিথ দুই ধাপ এগিয়ে উঠে এসেছেন পাঁচে। ক্রাইস্টচার্চে ১৩৪ বলে ১৯৫ রানের বিস্ফোরক ইনিংস নিউজিল্যান্ডের অধিনায়ক ব্রেন্ডন ম্যাককালামকে তুলে এসেছে ক্যারিয়ার-সেরা দ্বাদশ স্থানে। ব্যাটিংয়ে বাংলাদেশের সেরা মুমিনুল হক (২৩তম)। বোলিংয়ে সাকিব আল হাসান (১৩তম)। বোলিংয়ে দুই ধাপ এগিয়ে দুইয়ে উঠেছেন অস্ট্রেলিয়ার পেসার রায়ান হ্যারিস। তাঁকে জায়গা দিতে এক ধাপ করে পিছিয়ে তিন, চার ও পাঁচে আছেন রঙ্গনা হেরাথ, ভারনন ফিল্যান্ডার ও মিচেল জনসন। অলরাউন্ড র্যাঙ্কিংয়ে সাকিবের পরেই আছেন দক্ষিণ আফ্রিকার ফিল্যান্ডার। দক্ষিণ আফ্রিকার সামনে হাতছানি টেস্ট র্যাঙ্কিং-শ্রেষ্ঠত্ব স্মারক গদাটা ধরে রাখার। এ জন্য আগামীকাল থেকে শুরু হওয়া কেপটাউন টেস্টে হারা চলবে না তাদের। তবে দক্ষিণ আফ্রিকা যদি টেস্টটা হেরে যায় আর অস্ট্রেলিয়া জিতে নেয় সিডনি টেস্ট, তবে অস্ট্রেলিয়াই উঠে যাবে এক নম্বরে। তথ্যসূত্র: আইসিসি বিজ্ঞপ্তি।	1
বদলে যাওয়ার গল্প ঘুষখোর। জুয়াড়ি। এমনই সব অপবাদ নিয়ে গিয়েছিলেন শ্রীঘরে। কিন্তু চার দেয়ালের বন্দিজীবনও যে একটা মানুষকে বদলে দিতে পারে তারই নতুন দৃষ্টান্ত হয়ে থাকলেন নান ইয়াং। চীনের ফুটবল ফেডারেশনের (সিএফএ) সাবেক প্রধান জেলে বসে বই লিখছেন। আবিষ্কার করেছেন ফুটবলে সহায়ক নানা কৌশল। ফুটবলে শিকড় গেড়ে বসা পাতানো খেলার বিরুদ্ধে গত বছর চীনে চালানো হয় চিরুনি অভিযান। সেই অভিযানে ফেঁসে যান নান ইয়াং। সিএফএর প্রধান থাকা অবস্থায় ঘুষ গ্রহণ এবং পাতানো খেলায় তাঁর সংশ্লিষ্টতা প্রমাণিত হয়। ফুটবলে নিষিদ্ধ হয়ে জেলে যান দশ বছরের জন্য। সেই নিন্দিত নানই এখন নন্দিত। ফুটবলের অনুশীলন-সহায়ক বিভিন্ন ডিভাইসের পাশাপাশি তিনি আবিষ্কার করেছেন এমন এক মোবাইল ফোন, যেটির মাধ্যমে দূর থেকেই চালু করা যাবে নির্দিষ্ট কোনো অফিসের সব বহুমুখী ডেস্কটপ কম্পিউটার। তাঁর আবিষ্কার এবং আচরণে মুগ্ধ হয়ে এরই মধ্যে তাঁর সাজা এক বছর কমিয়ে দিয়েছে সংশ্লিস্ট কর্তৃপক্ষ। এএফপি।	1
ডুমিনির সঙ্গে ফন উইকও গত নভেম্বরে অস্ট্রেলিয়ার বিপক্ষে ওয়ানডে সিরিজে খেলতে পারেননি। টি-টোয়েন্টি সিরিজ খেলেই চোটের কারণে মাঝপথে দেশে ফিরে গিয়েছিলেন জেপি ডুমিনি। তবে সেই চোট কাটিয়ে ওয়েস্ট ইন্ডিজের বিপক্ষে সামনের টি-টোয়েন্টি সিরিজে দলে ফিরছেন তিনি। তিন ম্যাচের টি-টোয়েন্টি সিরিজের জন্য দক্ষিণ আফ্রিকা দলে ডাক পেয়েছেন এই অলরাউন্ডার। দলে রাখা হয়েছে উইকেটকিপার-ব্যাটসম্যান মরনে ফন উইককেও। এই দুজনের প্রত্যাবর্তনের পাশাপাশি দক্ষিণ আফ্রিকার নির্বাচকেরা টি-টোয়েন্টি সিরিজের জন্য বিশ্রাম দিয়েছেন হাশিম আমলা, এবি ডি ভিলিয়ার্স, ডেল স্টেইন এবং মরনে মরকেলসহ বেশ কয়েকজন সিনিয়র খেলোয়াড়কে। নির্বাচক কমিটির প্রধান অ্যান্ড্রু হাডসন বলেছেন, বিশ্বকাপের আগে ক্যারিবীয়দের বিপক্ষে পাঁচ ম্যাচের একটি ওয়ানডে সিরিজও খেলবে প্রোটিয়ারা। বিশ্রাম দেওয়ার তাই এটাই শেষ সুযোগ। টি-টোয়েন্টি সিরিজে বিশ্রাম পেলেও টেস্ট সিরিজে আপাতত একটা বাড়তি দায়িত্ব পালন করতে হচ্ছে এবি ডি ভিলিয়ার্সকে। চোটের কারণে কুইন্টন ডি কক ছিটকে পড়ায় অনেক দিন পর পোর্ট এলিজাবেথ টেস্টে উইকেটকিপিং করতে হয়েছে তাঁকে। আগামীকাল থেকে শুরু কেপটাউন টেস্টেও এই দায়িত্ব সামলাতে হবে। এএফপি, ক্রিকইনফো।	1
ফ্র্যাঞ্চাইজি লিগের পূর্ণাঙ্গ প্রস্তাব কয়েক দিন আগে সংক্ষিপ্ত প্রস্তাব দিয়ে গিয়েছিল সেলিব্রেটি ম্যানেজমেন্ট গ্রুপ। বাংলাদেশে ফ্র্যাঞ্চাইজি ফুটবল লিগ করতে কাল তারা বাফুফেকে পূর্ণাঙ্গ পরিকল্পনা পাঠিয়েছে ই-মেইলে। ভারতের মতো ৮ ভেন্যুতে ৮টি দল নিয়ে টুর্নামেন্ট করার কথাই বলেছে কলকাতাভিত্তিক ওই ইভেন্ট ম্যানেজমেন্ট প্রতিষ্ঠানটি। হোম অ্যান্ড অ্যাওয়ে পদ্ধতিতে ৬১টি ম্যাচ আয়োজনের কথা বলা হয়েছে। থাকবে বিদেশি কোচ, নামী-দামি বিশ্বতারকা। ৫ জানুয়ারি প্রতিষ্ঠানের কর্মকর্তারা ঢাকায় এসে বাফুফের সঙ্গে আলোচনায় বসবেন। তবে এখন পর্যন্ত টুর্নামেন্টটি আয়োজনের সপক্ষে সিদ্ধান্ত নেয়নি বাফুফে। সব যাচাই-বাছাই করার পর তবেই সিদ্ধান্ত নেওয়া হবে।	1
সংখ্যায় ২০১৪–এর বিশ্ব ফুটবল ৩৪.৩ লাখ দর্শক মাঠে বসে দেখেছে ২০১৪ ব্রাজিল বিশ্বকাপ। ১৯৯৪ সালের পর যা সর্বোচ্চ। ৯৬৩ ম্যাচ খেলার পর অবশেষে থেমেছেন রায়ান গিগস। ১৩টি ইংলিশ লিগ ও ২টি উয়েফা চ্যাম্পিয়নস লিগজয়ী ম্যানচেস্টার ইউনাইটেড তারকা অবসর নিয়েছেন গত মে মাসে। ৩৬৯ পলিনো আলকানতারার ৮৭ বছরের পুরোনো ৩৬৯ গোলের রেকর্ড ভেঙে বার্সেলোনার সর্বোচ্চ গোলদাতা লিওনেল মেসি। ৩০০ ইতিহাসের দ্বিতীয় ফুটবলার হিসেবে ৩০০ আন্তর্জাতিক ম্যাচ খেললেন যুক্তরাষ্ট্রের মহিলা ফুটবলার ক্রিস্টি র্যামপোন। ১৭১ মোট গোলসংখ্যায় ১৯৯৮ ফ্রান্স বিশ্বকাপকে ছুঁয়েছে ২০১৪ ব্রাজিল। এক বিশ্বকাপে সবচেয়ে বেশি গোলের রেকর্ড এটাই। ৮৩ মিটার দূর থেকে গোল করে বুন্দেসলিগা রেকর্ড ভেঙে দিয়েছেন পাডারবর্নের মিডফিল্ডার মরিৎস স্টপেলক্যাম্প। আগের রেকর্ডটি ছিল ৭৩ মিটারের। ৫০ আন্তর্জাতিক গোলে সুইডেন জাতীয় দলের সর্বকালের সর্বোচ্চ গোলদাতা হয়েছেন জ্লাতান ইব্রাহিমোভিচ ৩৯ বিশ্বকাপ সেমিফাইনালে জার্মানির কাছে ৭-১ গোলের হারটা ছিল গত ৩৯ বছরে ঘরের মাঠে প্রতিদ্বন্দ্বিতামূলক ম্যাচে ব্রাজিলের প্রথম হার। ৩৪ গত নভেম্বরে জার্মানির কাছেই হেরে ঘরের মাঠে অপরাজিত থাকার গৌরব হারিয়েছে স্পেনও। স্প্যানিশরা হেরেছে ৮ বছর ও ৩৪ ম্যাচ পর। ২৩ গত মাসে সেল্টা ভিগোর বিপক্ষে হ্যাটট্রিক করে আলফ্রেডো ডি স্টেফানো ও তেলমো জারাকে পেছনে ফেলেছেন ক্রিস্টিয়ানো রোনালদো। লা লিগায় রিয়াল মাদ্রিদ ফরোয়ার্ডের হ্যাটট্রিক এখন ২৩টি। ২১ গত মার্চে রিয়াল মাদ্রিদের বিপক্ষে হ্যাটট্রিক করে এল ক্লাসিকোয় সবচেয়ে বেশি গোলের রেকর্ড থেকে আলফ্রেডো ডি স্টেফানোর (১৮) নাম মুছে দিয়েছেন লিওনেল মেসি। ১৬ সেমিফাইনালে ১ গোল। ব্রাজিলের রোনালদোকে টপকে বিশ্বকাপ ইতিহাসের সর্বোচ্চ গোলদাতা এখন জার্মানির মিরোস্লাভ ক্লোসা ১০ চ্যাম্পিয়নস লিগের ফাইনালে অ্যাটলেটিকো মাদ্রিদকে হারিয়ে স্বপ্নের লা ডেসিমা জিতেছে রিয়াল মাদ্রিদ ৩ এই প্রথম টানা তিনটি বিশ্বকাপ জিতল ইউরোপিয়ান দলগুলো ২ পাঁচ দিনের মধ্যে দুটি হ্যাটট্রিক করে লা লিগা ও চ্যাম্পিয়নস লিগের সর্বকালের সর্বোচ্চ গোলদাতা হয়েছেন বার্সেলোনার লিওনেল মেসি৷	1
ফুটবল দলের প্রস্তুতি বঙ্গবন্ধু কাপের প্রস্তুতি আজ শুরু করছে বাংলাদেশ। দুপুরে খেলোয়াড়েরা বাফুফে ভবনে রিপোর্ট করার পর বিকেএসপি যাবে দল। সেখানেই চলবে অনুশীলন।	1
অধিনায়ক ৯০ টেস্টের ক্যারিয়ার, ৬০ টেস্টে অধিনায়ক। টেস্ট ক্যারিয়ারের দুই-তৃতীয়াংশ ম্যাচেই ভারতীয় ক্রিকেট দলকে নেতৃত্ব দিলেন মহেন্দ্র সিং ধোনি। অঙ্কের হিসাবে নিজের খেলা শতকরা ৬৬.৬৭ ভাগ টেস্টেই অধিনায়ক ছিলেন ধোনি। কমপক্ষে ৫০ টেস্টে দলকে নেতৃত্ব দিয়েছেন এমন অধিনায়কদের মধ্যে শতকরার এই হিসেবে ধোনির অবস্থান পঞ্চম। ১১৭ ম্যাচের ১০৯টিতেই অধিনায়ক, দক্ষিণ আফ্রিকার সাবেক অধিনায়ক গ্রায়েম স্মিথই (৯৩.১৬%) সবার ওপরে। অকালপ্রয়াত আরেক প্রোটিয়া অধিনায়ক হানসি ক্রনিয়ের (৫৩/৬৮, ৭৭.৯৪) অবস্থান এরপরই। ৭২.০৭ শতাংশ ম্যাচে অধিনায়কত্ব করে নিউজিল্যান্ডে স্টিভেন ফ্লেমিং (৮০/১১১) তিনে। চারে ওয়েস্ট ইন্ডিজকে দুবার বিশ্বকাপ জয়ে নেতৃত্ব দেওয়া ক্লাইভ লয়েড (৭৪/১১০, ৬৭.২৭)।	1
আবাহনীর স্বপ্ন শেষ শেষ ওভারে কলাবাগান ক্রিকেট একাডেমির দরকার ছিল ৫ রান, আবাহনীর ১ উইকেট। মোসাদ্দেক হোসেনের প্রথম বলেই কাভার ড্রাইভে চার মেরে দিলেন ইরফান শুক্কুর। পরের বলটা করতে বোলারকে একটু সময় নিতে হলো। কলাবাগান ক্রিকেট একাডেমির নন-স্ট্রাইক ব্যাটসম্যান নাবিল সামাদ যে ততক্ষণে হাতের ইশারায় মাঠে ডেকে পাঠিয়েছেন দ্বাদশ খেলোয়াড়কে! হেলমেট, থাইপ্যাড সব খুলে তুলে দিলেন তাঁর হাতে। শেষ পাঁচ বলে জিততে হলে মাত্র ১ রান দরকার। নাবিল সামাদ তবু কোনো ঝুঁকি নিতে চাইলেন না। ওই এক রানের জন্য যতটা সম্ভব হালকা হয়ে দৌড়াতেই শরীর থেকে বাড়তি ওজন কমিয়ে ফেলা। কাল মিরপুর শেরেবাংলা স্টেডিয়ামের তুমুল উত্তেজনাপূর্ণ ম্যাচটা ১ উইকেটে জিতলেও শিরোপার দৌড়ে আসতে পারছে না ১৫ ম্যাচে ১৮ পয়েন্ট পাওয়া কলাবাগান ক্রিকেট একাডেমি। শীর্ষে থেকে সুপার লিগ শুরু করেও টানা তৃতীয় হারে শেষ হয়ে গেছে আবাহনীর শিরোপাস্বপ্ন। খেলা শেষে ড্রেসিংরুমের সামনে কোচ-খেলোয়াড়দের হতাশ শরীরী ভাষাও সেটাই বলে দিচ্ছিল। ১৫ ম্যাচে ২০ পয়েন্ট নিয়ে শেষ ম্যাচে আবাহনী মুখোমুখি হবে প্রাইম ব্যাংক ক্রিকেট ক্লাবের। সমান ম্যাচে ২৪ পয়েন্ট নিয়ে প্রাইম ব্যাংকই এখন এককভাবে শীর্ষে। ২২ পয়েন্ট নিয়ে দ্বিতীয় স্থানে প্রাইম দোলেশ্বর। আবাহনীর অবস্থান তৃতীয়। নাসির হোসেনের সেঞ্চুরির সৌজন্যে ৯ উইকেটে ২৪৭ করেছিল আবাহনী। এরপর কলাবাগান ক্রিকেট একাডেমি যে রকম ধাক্কা খেতে খেতে শুরু করল, তখন মনেই হয়নি এই ম্যাচটা তারা জিততে পারে। ৯২ রানের মধ্যে চার উইকেট নেই, ৩২তম ওভারে সাব্বির রহমানকেও হারিয়ে রীতিমতো ধুঁকছিল দলটা। ৩৫ ওভার শেষে রান ৫ উইকেটে ১৪৭, অর্থাৎ জিততে হলে শেষ ১৫ ওভারে করতে হবে ১০১। কাজটা তখন কঠিন মনে হলেও শেষ পর্যন্ত সেটিকেই সম্ভব করলেন মাহমুদুল হাসান আর ইরফান শুক্কুর। ১৫৬ রানে ষষ্ঠ উইকেট পড়ার পর ৯ ওভার ৩ বল একসঙ্গে থেকে সপ্তম উইকেট জুটিতে ৬৪ রান যোগ করেন মাহমুদুল-ইরফান। ১০৭ বলে ৮২ রান মাহমুদুলের। বাউন্ডারি সাতটি, এর মধ্যে পেসার শুভাশিস রায়ের এক ওভারেই আছে পর পর তিনটি। মোসাদ্দেককে সুইপ করতে গিয়ে আল আমিনের ক্যাচ হয়ে মাহমুদুলের চমৎকার ইনিংসটা শেষ হলেও লেজের ব্যাটসম্যানদের নিয়ে ইরফান ফিরেছেন জয় নিয়ে। ৪ উইকেট নিয়ে শেষ ১০ ওভারে ৬২ রানের চ্যালেঞ্জ জিতে গেছেন এক বল আর এক উইকেট হাতে রেখেই। অবশ্য এক ছক্কা আর তিন বাউন্ডারিতে ৩৯ বলে অপরাজিত ৪৪ রান করে শেষ দিকে মূল কাজটা করেছেন ইরফানই। ৯৮ বলে ১০৪ রানের ঝকঝকে ইনিংসটা বিশ্বকাপের টিকিট পাইয়ে দিতে নিশ্চিতভাবেই আরও এক ধাপ এগিয়ে দিয়েছে নাসির হোসেনকে। কিন্তু আবাহনীর বাকি ব্যাটসম্যানরা এতটাই ব্যর্থ যে নাসিরের অনবদ্য সেঞ্চুরিও জয়ের জন্য যথেষ্ট রান দিতে পারল না স্কোরবোর্ডে। দলের ২২১ রানে সাব্বিরের বলে পয়েন্টে নাবিলের ক্যাচ হয়েছেন নাসির। সেখান থেকে মাত্র ২৩ রানে শেষ ৬ উইকেট হারায় আবাহনী। একাডেমির বোলারদের মধ্যে মূল কৃতিত্বটা সাব্বিরের। ৪৩ রানে ৬ উইকেট নিয়ে আবাহনীর মিডল আর লোয়ার মিডল অর্ডারে ধস নামিয়েছেন তিনিই। যার পুরস্কার ম্যান অব দ্য ম্যাচের ট্রফি। সংক্ষিপ্ত স্কোর আবাহনী-কলাবাগান একাডেমি, মিরপুর আবাহনী: ৫০ ওভারে ২৪৭/৯ (নাসির ১০৪, ফরহাদ হোসেন ৩৫, মজিদ ৩৪, সিলভা ২৫; সাব্বির ৬/৪৩, নাবিল ২/৪৪)। কলাবাগান একাডেমি: ৪৯.৫ ওভারে ২৪৮/৯ (মাহমুদুল ৮২, ইরফান ৪৪*, এনামুল ২৫, সাব্বির ২০; জুবায়ের ২/৩৫, শুভাশিস ২/৪২)। ফল: কলাবাগান একাডেমি ১ উইকেটে জয়ী। ম্যান অব দ্য ম্যাচ: সাব্বির রহমান।	1
প্রাইম ব্যাংককে বাঁচালেন ফরহাদ ম্যাচটা প্রাইম ব্যাংক ক্রিকেট ক্লাব আর মোহামেডানের মধ্যেই হলো, নাকি এটা মাশরাফি বিন মুর্তজা বনাম ফরহাদ রেজার ম্যাচ! অথবা কেউ যদি বিকেএসপির এই ম্যাচে প্রাইম ব্যাংকের অদৃশ্য প্রতিদ্বন্দ্বী হিসেবে আবাহনীকেও খুঁজে নেন, অবাক হওয়ার কিছু নেই। দুই অলরাউন্ড পারফরম্যান্সের লড়াইয়ে শেষ পর্যন্ত জয় ফরহাদ রেজার, সুবাদে প্রাইম ব্যাংক ক্রিকেট ক্লাবেরও। কিন্তু ৪ ওভার ১ বল বাকি থাকতে ২০ রানের জয় নিশ্চিত করেও প্রাইম ব্যাংকের ক্রিকেটাররা পুরোপুরি উৎসব করতে পারছিলেন না। তাঁরা অপেক্ষা করছিলেন মিরপুরে আবাহনী-কলাবাগান ক্রিকেট একাডেমির ম্যাচের ফল জানার। মুঠোফোনে যখন শুনলেন ম্যাচটা হেরে আবাহনী শিরোপার দৌড় থেকে ছিটকে গেছে; কোলাকুলি, করমর্দন আর উল্লাসে প্রাইম ব্যাংকের উৎসব পূর্ণতা পেল তখনই। প্রাইম ব্যাংকের ২৩০ রানের জবাবে ৯১ রানে ৬ উইকেট হারায় মোহামেডান। ম্যাচটা ওখানেই প্রায় শেষ। কিন্তু শেষ হয়েও যে হয় না শেষ! সপ্তম উইকেটে আরিফুল হক ও অধিনায়ক মাশরাফি বিন মুর্তজা তুললেন প্রতিরোধের দেয়াল। ২২ ওভার ৪ বলের জুটিতে যোগ করলেন ১১০, তাতে মাশরাফির অবদান ৬২। ৭৬ বলের ইনিংসে পাঁচ বাউন্ডারির সঙ্গে মাশরাফি ছক্কাও মেরেছেন চারটা। কিন্তু মাশরাফি আউট হওয়ার পরপরই তাসের ঘরের মতো ভেঙে পড়ে মোহামেডানের ইনিংস। হাতে ৩ উইকেট রেখেও জয়ের জন্য ৭ ওভারে ৩০ রান তুলতে পারেনি তারা। মাত্র ১০ রানের মধ্যে পড়েছে শেষ ৪ উইকেট। আরিফ-মাশরাফির জুটিতে যখন জয়টাই চোখে ভাসতে শুরু করেছে মোহামেডানের, তখনই নিজের পর পর দুই ওভারে দুই আঘাত আনেন ফরহাদ। ইনিংসের ৪৩তম ওভারের শেষ বলে মাশরাফি এলবিডব্লু, ৪৫তম ওভারের চতুর্থ বলে বোল্ড আরিফুল (৬০)। মাঝের ওভারে রাহাতুলও রান আউট। এরপর ৪৬তম ওভারে অমিতকে বোল্ড করে জয়টা নিশ্চিত করেন শুভাগত হোম। বল হাতে মাশরাফি-আরিফের দেয়াল ভেঙে ফেলার আগে ব্যাট হাতেও প্রাইম ব্যাংককে বিপর্যয়ের হাত থেকে বাঁচিয়েছেন ম্যান অব দ্য ম্যাচ ফরহাদ রেজা। ১৪৪ রানে ৭ উইকেট হারানোর পরও যে দলটা ২৩০ করতে পারল, তার পুরো কৃতিত্বই এই অলরাউন্ডারের। চার ছক্কা আর আট বাউন্ডারিতে মাত্র ৫৬ বলে ৭৬ রান করেছেন। অষ্টম উইকেটে তাইজুলের সঙ্গে গড়া ৪৬ রানের জুটিতে ফরহাদের অবদান ৩৬। আর তাসকিনের সঙ্গে ৪০ রানের নবম উইকেট জুটিতে ফরহাদ একাই করেছেন ৩৯! শেষ পর্যন্ত মাশরাফির বলে নাঈমের ক্যাচ হয়ে থামে ‘ফরহাদ-ঝড়’। পরের বলে তাসকিনের উইকেটটিও নিয়েছেন মাশরাফি। এ দুটিসহ ৪০ রানে ৪ উইকেট মাশরাফির। কিন্তু ব্যাটে-বলে এমন উজ্জ্বল দিনের শেষটা তাঁর ভরে গেল পরাজয়ের বিষাদে। সংক্ষিপ্ত স্কোর মোহামেডান-প্রাইম ব্যাংক, বিকেএসপি প্রাইম ব্যাংক: ৪৯.৪ ওভারে ২৩০ (ফরহাদ রেজা ৭৬, নুরুল ৩২, সৌম্য ৩০, শুভাগত ৩০, কান্দাম্বি ২৮; মাশরাফি ৪/৪০, অমিত ২/৬০)। মোহামেডান: ৪৫.৫ ওভারে ২১০ (মাশরাফি ৬২, আরিফুল ৬০, সায়েম ২২; মাহমুদউল্লাহ ৩/৩৩, শুভাগত ২/১২, ফরহাদ রেজা ২/২১, এনামুল জু. ২/৫০)। ফল: প্রাইম ব্যাংক ২০ রানে জয়ী। ম্যান অব দ্য ম্যাচ: ফরহাদ রেজা।	1
টিকে রইল দোলেশ্বরের আশা শিরোপাস্বপ্ন বাঁচিয়ে রাখতে জিততেই হতো। প্রাইম দোলেশ্বর স্বপ্ন বাঁচাল বড় জয় দিয়েই। কাল ফতুল্লায় দোলেশ্বরকে ২২২ রানের লক্ষ্য দিয়েছিল লিজেন্ডস অব রূপগঞ্জ। লক্ষ্যটা ৬৫ বল ও ৮ উইকেট হাতে রেখেই পেরিয়ে যায় দোলেশ্বর। দোলেশ্বরের এই জয়ে লিগের উত্তেজনা টিকে রইল শেষ রাউন্ড পর্যন্ত। ১৫ ম্যাচে ২২ পয়েন্ট দোলেশ্বরের, কালই মোহামেডানকে হারিয়ে ২৪ পয়েন্ট হয়েছে শীর্ষ দল প্রাইম ব্যাংকের। চ্যাম্পিয়ন হতে তাই আগামীকাল শেষ রাউন্ডে মোহামেডানকে শুধু হারালেই চলবে না দোলেশ্বরের, কামনা করতে হবে আবাহনীর কাছে প্রাইম ব্যাংকের হারও। লিগে দোলেশ্বরের টানা পঞ্চম জয়ে সবচেয়ে বড় অবদান ওপেনার মেহেদী মারুফের। লিস্ট ‘এ’ ক্যারিয়ারের দ্বিতীয় সেঞ্চুরি করে ১১৮ রানে (১১৯ বল, ১৪ চার, ৩ ছয়) অপরাজিত ছিলেন এই ডানহাতি। মারুফ প্রথম সেঞ্চুরিটা পেয়েছিলেন সুপার লিগের প্রথম ম্যাচে কলাবাগান ক্রিকেট একাডেমির বিপক্ষে। দোলেশ্বরের শুরুটা ছিল জমাট, রনি তালুকদার-মারুফের উদ্বোধনী জুটিতে ৯.৪ ওভারেই আসে ৬১ রান। কাল ২৮ রান করেই সর্বোচ্চ রানের তালিকায় রনি ছাড়িয়ে গেছেন আবাহনীর লিটন দাসকে। ১৫ ম্যাচে রনি করেছেন ৬৫১ রান, সমানসংখ্যক ম্যাচে লিটনের রান ৬৪৭। শিরোপার মতো তাই সেরা ব্যাটসম্যানকে পেতেও শেষ রাউন্ড পর্যন্ত অপেক্ষা করতে হচ্ছে। রনির বিদায়ের পর মারুফ-মুমিনুলের ১৩৫ রানের জুটিই নিশ্চিত করে দেয় দোলেশ্বরের জয়। ৩৬তম ওভারে এবারের লিগে নিজের প্রথম ফিফটি করে মুমিনুল যখন আউট হলেন, জয় থেকে মাত্র ২৬ রান দূরে দোলেশ্বর। ৭০ বলে ৫৬ রান করা মুমিনুলের প্রথম সাত ইনিংসে সর্বোচ্চ স্কোর ছিল ১৮। এর আগে ২২১ রান তুলতে ৯ উইকেট হারায় রূপগঞ্জ। সর্বোচ্চ ৫১ রান সাত নম্বর ব্যাটসম্যান আবুল হাসানের। ষষ্ঠ উইকেটে হাসানের সঙ্গে ৬৬ রানের জুটি গড়া নাজমুল মিলন করেছেন দ্বিতীয় সর্বোচ্চ ৪২ রান। এ ছাড়া অধিনায়ক সাকিব আল হাসান ওপেন করতে নেমে ৫১ বলে করেছেন ২৮ রান। সংক্ষিপ্ত স্কোর প্রাইম দোলেশ্বর-লিজেন্ডস অব রূপগঞ্জ, ফতুল্লা রূপগঞ্জ: ৫০ ওভারে ২২১/৯ (হাসান ৫১, মিলন ৪২, সাকিব ২৮, শাহীন ২০; ইলিয়াস সানি ২/২৭, আসিফ ২/৪১, দেলোয়ার ২/৪৫)। দোলেশ্বর: ৩৯.১ ওভারে ২২৪/২ (মারুফ ১১৮*, মুমিনুল ৫৬, রনি ২৮; হাসান ১/৩১)। ফল: দোলেশ্বর ৮ উইকেটে জয়ী। ম্যান অব দ্য ম্যাচ: মেহেদী মারুফ।	1
হার্মারে থমকে দাঁড়াল উইন্ডিজ ডেন পিট, স্টিয়ান ফন জিল, টেম্বা বাভুমা, সাইমন হার্মার। সর্বশেষ চার টেস্টে চার নতুন খেলোয়াড়। প্রতি ম্যাচে একজনকে টেস্ট ক্যাপ দেওয়াটাকে রীতিই বানিয়ে ফেলছে দক্ষিণ আফ্রিকা। গত আগস্টে হারারে টেস্টে জিম্বাবুয়ের বিপক্ষে প্রথম বলেই উইকেট নেওয়া অফ স্পিনার পিট দুই ইনিংসে নিয়েছিলেন ৪টি করে উইকেট। সেঞ্চুরিয়নে ওয়েস্ট ইন্ডিজের বিপক্ষে প্রথম টেস্টে অভিষেকেই সেঞ্চুরি পেয়ে যান ফন জিল। বৃষ্টিতে পণ্ড হওয়া দ্বিতীয় টেস্টে অভিষেক হওয়া বাভুমা অবশ্য স্মরণীয় করতে পারেননি অভিষেকলগ্ন, করেছিলেন মাত্র ১০ রান। তবে কাল কেপটাউনে ক্যারিয়ারের প্রথম টেস্টটাকে নিশ্চিত করেই ভুলবেন না হার্মার। টেস্ট ক্যারিয়ারের প্রথম দিনে দারুণ বোলিংয়ে তুললেন ৩ উইকেট। ২৫ বছর বয়সী অফ স্পিনারই প্রথম দিনের সেরা বোলার। টস জিতে ব্যাট করা ওয়েস্ট ইন্ডিজকে প্রথম ধাক্কাটা অবশ্য দিয়েছেন ডেল স্টেইন। পোর্ট এলিজাবেথে উইকেটশূন্য থাকা এই ফাস্ট বোলার গালিতে ডিন এলগারের ক্যাচ বানিয়েছেন ক্রেগ ব্রাফেটকে। ক্ষতিটা সামলেই নিয়েছিল ওয়েস্ট ইন্ডিজ। লিওন জনসনকে নিয়ে ডেভন স্মিথ দলের রান ৮০তে নেওয়ার পরই হার্মারের প্রথম উইকেট। লেগ স্পিনার ইমরান তাহিরের পরিবর্তে দলে ঢোকা হার্মারের খাটো লেংথের বলটাকে কাট করতে গিয়ে বোল্ড হয়ে যান স্মিথ। লাঞ্চের আগে এটাই ছিল শেষ বল। ১২ ওভার পর জনসনকে দারুণ এক বলে এলবিডব্লু করা হার্মার তৃতীয় উইকেট পেয়েছেন শিবনারায়ণ চন্দরপলকে স্টাম্পিংয়ের ফাঁদে ফেলে। এর আগে অবশ্য স্যামুয়েলসকে আউট করে টেস্ট ক্যারিয়ারের প্রথম উইকেটটা পেয়ে গেছেন ফন জিল। ৫ উইকেটে ১৭২ থেকে ওয়েস্ট ইন্ডিজের রান দিন শেষে ৬ উইকেটে ২৭৬। যাতে বড় অবদান জার্মেইন ব্ল্যাকউড ও দিনেশ রামদিনের ৯৪ রানের ষষ্ঠ উইকেট জুটির। টেন ক্রিকেট, ক্রিকইনফো।	1
‘ব্যাপারটা প্রথম শুনি মিডিয়াতে’ টেস্ট ও ওয়ানডে দুই দলেরই অধিনায়ক ছিলেন তিনি। সম্ভাবনা ছিল বিশ্বকাপেও বাংলাদেশ দলকে নেতৃত্ব দেওয়ার। কিন্তু বিসিবির এক সিদ্ধান্তে শুধুই টেস্ট অধিনায়ক হয়ে যাওয়া মুশফিকুর রহিম ২০১৫ বিশ্বকাপটা শেষ পর্যন্ত খেলবেন কেবল একজন খেলোয়াড় হিসেবে। সেটা নিয়ে খুব আফসোস না থাকলেও ওয়ানডে দলের অধিনায়কত্ব থেকে সরানোর প্রক্রিয়াটা মন থেকে মানতে পারেননি জাতীয় দলের এই উইকেটকিপার-ব্যাটসম্যান। সাক্ষাৎকার নিয়েছেন তারেক মাহ্মুদ :২০১৪ সালটা আপনার জন্য কেমন গেল? মুশফিকুর রহিম: খুব খারাপ যায়নি। তবে আরও ভালো যেতে পারত। নিজে ভালো খেললেও আপনি যখন একটা দলের অধিনায়ক থাকবেন, দলটা যদি ভালো না খেলে, অনুভূতি ও রকম থাকে না। দল হিসেবে ২০১৩ সালটা যেভাবে শেষ করেছি, ২০১৪-ও অন্তত সেভাবে শেষ করা উচিত ছিল। তবে বছরের শেষ দিকে যে বাজে পরিস্থিতি থেকে আমরা ফিরে আসতে পেরেছি, সেটাও বিরাট ব্যাপার। :বিশ্বকাপের আগের বছর অন্তত নিজের ফর্মটা ভালো ছিল। এটা আপনাকে কতটা আত্মবিশ্বাসী করছে? মুশফিক: এটা আত্মবিশ্বাস বাড়াবে। বিশ্বকাপের আগে সবাই চায় ভালো ফর্মে থাকতে। গত বছরটা ভালো যাওয়ায় আমারও আত্মবিশ্বাস বেড়েছে। তবে আবারও বলি, আরও খুশি হতাম যদি এই পারফরম্যান্সে দল সাফল্য পেত। :গত বছরটা আপনার ব্যক্তিগত জীবনেও বড় পরিবর্তন এনেছে। বিয়ে করলেন এ বছরই... মুশফিক: বছরটা আসলেই আমার জীবনে স্মরণীয় হয়ে থাকবে। বিয়ে সারা জীবনের ব্যাপার। আল্লাহর রহমতে সবকিছু খুবই ভালো যাচ্ছে। ও আমার সঙ্গে আছে, সে জন্য নিজেকে ভাগ্যবান মনে করি। খেলাধুলায় সে এবং তার পরিবার আমাকে অনেক সাহায্য করে। :হঠাৎ করেই ওয়ানডে অধিনায়কত্ব থেকে সরিয়ে দেওয়া হলো আপনাকে। শুধু টেস্ট দলের অধিনায়ক থাকলেন। এতে কোনো হতাশা আছে? মুশফিক: আমি মানুষ...খারাপ লাগা তো একটু থাকবেই। আমার অধীনে বছরটা খুবই খারাপ যাচ্ছিল বলে হয়তো একটা পরিবর্তনেরও দরকার ছিল। জিম্বাবুয়ের বিপক্ষে টেস্ট ও ওয়ানডে সিরিজ জেতার পর মনে হয়েছে পরিবর্তনের জন্যই হয়তো ভালো কিছু হলো। তবে আফসোস একটাই, কাছের মানুষ যাঁরা ছিলেন, তাঁরা আমাকে বলতে পারতেন, ‘এ রকম একটা পরিকল্পনা আছে...তোমার এই জিনিসগুলো হচ্ছে না। তাই অন্য কাউকে আনতে চাই।’ ব্যাপারটা এভাবে হলে সবকিছু আরও স্পষ্ট থাকত। এই সংস্কৃতিটা তৈরি হলে সবার জন্যই ভালো। ওপরে যাঁরা আছেন তাঁরা যেটা ভালো মনে করবেন অবশ্যই তা করবেন। কিন্তু আমার সেটা জানা থাকলে আমিও বুঝতাম, এটা এভাবে করতে হবে। আমি ব্যাপারটা প্রথম শুনি মিডিয়াতে। এটা বিব্রতকর ছিল। কেউ যদি একটু আভাস দিতেন, তাহলে অন্তত মনে হতো আমার প্রতি সম্মান দেখানো হয়েছে। :আপনার সঙ্গে কোনো আলোচনাই করেনি বোর্ড? মুশফিক: শুনছিলাম এ রকম হতে পারে। কিন্তু এ রকমই যে হবে তা জানতাম না। হ্যাঁ, শেষ মুহূর্তে আমাকে বলা হয়েছে। বিসিবির প্রধান নির্বাহী কর্মকর্তা সাহেব আমার সঙ্গে কথা বলেছিলেন। কিন্তু তার আগেই আমি সবকিছু জেনে গেছি। কে নতুন অধিনায়ক হচ্ছেন, কোন সময়ে হবেন, সেসবও। :বিশ্বকাপে অধিনায়কত্ব করার লক্ষ্য নিশ্চয়ই ছিল। সেটা পারছেন না বলে বাড়তি কোনো হতাশা? মুশফিক: লক্ষ্য তো অবশ্যই ছিল। ২০১৫ পর্যন্ত অধিনায়ক থাকার কথা ছিল। সে হিসেবে আমার ব্যক্তিগত কিছু পরিকল্পনাও ছিল। কিন্তু দুর্ভাগ্যজনকভাবে সেটা হচ্ছে না। অধিনায়ক যখন থাকব না, চেষ্টা করব খেলোয়াড় হিসেবে দলের জন্য যতটুকু সম্ভব অবদান রাখতে। আর এ বছরে আমার বিয়ে হয়েছে। তাদেরও সময় দিতে পারছি। সেদিক দিয়ে বলব আল্লাহ যা করেন ভালোর জন্যই করেন। :নেতৃত্বের চাপ না থাকায় নির্ভার হয়ে ব্যাটিং করতে পারবেন। এতেও তো সুবিধা হলো... মুশফিক: দায়িত্ব যত বেশি থাকে, মানুষের প্রত্যাশা যত বেশি থাকে, ততই আমার নিজের কাছে ভালো লাগে। আমার সব সময় দায়িত্ব বা চ্যালেঞ্জ নিতে ভালো লাগে। নির্ভার হয়ে গেলে পারফরম্যান্স ও রকম হয় না। চাপ থাকলে অন্য রকম একটা চ্যালেঞ্জ অনুভব করি। নিজের সেরা খেলাটা খেলতে সুবিধা হয়। হ্যাঁ, ব্যাটসম্যান হিসেবে চাপ সব সময়ই থাকে। অধিনায়ক না হওয়ায় মাঠের বাইরের অনেক দায়িত্ব আমাকে পালন করতে হবে না। সেদিক দিয়ে হয়তো বা কিছুটা নির্ভার থাকব। :অনেকে বলেন, অধিনায়ক হিসেবে আপনি ততটা আক্রমণাত্মক নন। চিন্তাভাবনায় সীমাবদ্ধতার কথাও কেউ কেউ বলেন। অধিনায়ক মুশফিককে আপনি কীভাবে মূল্যায়ন করবেন? মুশফিক: একজন অধিনায়ক যে সব সময় নিখুঁত হবে, তার সবকিছু যে শতভাগ সঠিক হবে, তা তো না। এ রকম আমিও শুনেছি। কিন্তু সবকিছু আসলে নির্ভর করে পরিস্থিতির ওপর। অনেককে বলতে শুনেছি, সর্বশেষ শ্রীলঙ্কা সিরিজের প্রথম ওয়ানডেতে সাকিবের ওভার কেন শেষ করানো হলো না। ওই সময় আরও আক্রমণাত্মক হলে হয়তো উইকেট পড়ত। সত্যি বলতে কি, যে পরিকল্পনায় আমরা এগোচ্ছিলাম, সেটার জন্যই কিন্তু ৭টি উইকেট পড়েছিল। কিন্তু ওই সময় থিসারা পেরেরার দুটি সহজ ক্যাচ মিস হয়ে যায়। সে তখন আউট হলে আমরা হয়তো এক শ রানের টার্গেট নিয়ে ব্যাটিং করতাম। তার পরও ওরা ১৮০ করার পর আমরা ভালো অবস্থায় ছিলাম। বিশেষ করে মুমিনুল ও শামসুর যখন ব্যাটিং করছিল। তখনো মনে হয়নি ওরা ম্যাচ জিতবে। আর বাঁহাতি সানি ভাইকে (আরাফাত সানি) আনার পর ওই ওভারে ও (থিসারা) ৩টি ছয় মারে। সাকিব যদিও বিশ্বমানের বোলার, এটা আমাদেরই পরিকল্পনা ছিল। আমি মাঠে ওর সঙ্গে আলোচনা করেই পরিকল্পনাটা করেছিলাম। আসলে ক্রিকেটটা এ রকমই। দিন শেষে ফলাফল দিয়ে সব বিচার হয়। অনেকে এখনো বলে এশিয়া কাপের ফাইনালে চার নম্বরে নাসিরকে না দিয়ে আমি গেলে ভালো হতো। অথচ ভারতের বিপক্ষে ও চারে খেলেই ফিফটি করেছিল। হ্যাঁ, এটাও ঠিক, হয়তো কিছু সমস্যা কাটিয়ে ওঠার সুযোগ ছিল। ওই পরিস্থিতিতে আমি হয়তো বা সেগুলো পারিনি। আমিও মানুষ। আমারও ভুল হতে পারে। :অধিনায়ক হিসেবে আপনি নাকি বাইরের মতামত নিতে চান না। এমনকি আপনার মতের বিরুদ্ধে কোনো খেলোয়াড় নেওয়া হলে তাঁর সঙ্গে আপনার আচরণটা হয় নেতিবাচক... মুশফিক: (হাসি) এটা সম্পূর্ণই মিথ্যা। তার মানে কি, বাংলাদেশের সঙ্গে আপনি বিশ্বাসঘাতকতা করছেন! শুধু আমাকে কেন, আমার সতীর্থদের জিজ্ঞেস করলেও মনে হয় না তারা এটা বলবে। এ রকম কিছু আমার মনে জীবনেও ছিল না, কখনো আসবেও না, সেটা আমি অধিনায়ক থাকি আর না-ই থাকি। আমার পরিবার এটা আমাকে শেখায়নি। খেলোয়াড় হওয়ার আগে আমি মানুষ। খেলা হয়তো বা ৫-১০ বছর থাকবে। এর পরও আমাকে মানুষ হিসেবে বেঁচে থাকতে হবে। আমি এমন কিছু করে যেতে চাই যেন মানুষ বলে ছেলেটা খুব সৎ ছিল। এ রকম কিছু স্বপ্নে আসাটাও আমার জন্য অনেক বড় পাপ হবে। :মাহমুদউল্লাহর সঙ্গে আপনার আত্মীয়তা নিয়েও অনেক রকম কথা আছে। ফর্ম না থাকলেও আপনি অধিনায়ক বলেই নাকি দলে সুযোগ পেতেন মাহমুদউল্লাহ। মুশফিক: এটাও একই কথাই হলো। আত্মীয় হোক, আর আমার নিজের মায়ের পেটের ভাই-ই হোক, আমি মনে করি এক-দুবার বেশি সুযোগ যদি কারও প্রাপ্য হয়, তাকে সেটা দেওয়া উচিত। শুধু রিয়াদ (মাহমুদউল্লাহ) ভাইয়ের ক্ষেত্রেই এটা হয়নি। তামিমের ক্ষেত্রেও এ রকম পরিস্থিতি ছিল। আমি ছাড়া অনেকেই বলেছিলেন, ‘তাঁকে সিনিয়র খেলোয়াড় হিসেবে যথেষ্ট সুযোগ দেওয়া হয়েছে। আমরা তাঁর বিকল্প চাই।’ কিন্তু আমিই প্রথম ব্যক্তি যে বলেছিলাম, তামিমকে আরও সুযোগ দেওয়া উচিত। তামিম বা রিয়াদ ভাইয়ের মতো সিনিয়র খেলোয়াড় তৈরি করতে সাত-আট বছর লাগবে। সে যেহেতু গত পাঁচ বছর ভালো খেলেছে, একজন নতুন খেলোয়াড়ের আগে কয়েকটা সুযোগ সে পেতেই পারে। আল্লাহর রহমতে তামিম ও রিয়াদ ভাই দুজনই নিজেদের প্রমাণ করেছেন এবং তাতে দেশের ক্রিকেটেরই লাভ হয়েছে। আর যে সময়ের কথা বলা হচ্ছে, ব্যাটিংয়ে রান না পেলেও ১০ ওভার বোলিংয়ে রিয়াদ ভাই গাজীর চেয়ে ভালো করছিলেন। নির্বাচক, কোচ, সবাই এটাতে রাজি হয়েছিলেন। আমাদের এখানে সবার মতামত নিয়েই দল নির্বাচন করা হয়। :২০১৫ সালটা বাংলাদেশ দলের জন্য খুব ব্যস্ত কাটবে। বিশ্বকাপ আছে, এরপর বড় বড় সিরিজ। এ বছর আপনার ব্যক্তিগত লক্ষ্য কী থাকবে? মুশফিক: যেভাবে এ বছরটা শেষ করেছি, চেষ্টা করব এর চেয়ে আরও ভালো করতে। আমার মনে হয় সেটা সম্ভব। এটা আমার গুরুদায়িত্বও। আমার দল এটা আমার কাছে চায়। চেষ্টা করব সেটা করতে। আমি যেন ভালো খেলি এবং সেটা যেন দলকে জেতায়। :সর্বশেষ সিরিজে টেস্ট অধিনায়ক ছিলেন। ভবিষ্যতে কী পরিকল্পনা? মুশফিক: যদি বোর্ড থেকে প্রস্তাব আসে তখন চিন্তা করব। এখন যা আছি ভালো আছি।	1
বিশ্বকাপের দল ঘোষণা আজ কিছুদিন ধরে জল্পনা-কল্পনা কম হচ্ছে না। কেমন হবে বিশ্বকাপের দল, কারা খেলবেন বাংলাদেশ দলের হয়ে ২০১৫ বিশ্বকাপে? সবকিছুর অবসান হয়ে যাবে আজই। বিসিবির নির্বাচক কমিটি আজ বেলা ১টায় মিরপুর শেরেবাংলা স্টেডিয়ামে ঘোষণা করবে বিশ্বকাপের দল। ছুটি কাটিয়ে পরশু রাতে ঢাকায় ফিরেছেন জাতীয় দলের কোচ চন্ডিকা হাথুরুসিংহে। বিসিবি সূত্রে জানা গেছে, বিশ্বকাপের দল চূড়ান্ত করার আগে কাল তাঁর সঙ্গে শেষ আলোচনাটুকু সেরে নিয়েছে ফারুক আহমেদের নির্বাচক কমিটি। ১৫ জনের দল চূড়ান্ত করে কালই তাঁরা সেটি তুলে দিয়েছেন বিসিবি সভাপতি নাজমুল হাসানের হাতে। তাঁর অনুমোদনের পরই আজ আনুষ্ঠানিকভাবে দল ঘোষণা করা হবে। অবশ্য নির্বাচকেরা জানানোর আগেই গত দু-তিন দিনে সংবাদমাধ্যমে বিশ্বকাপের দল সম্পর্কে মোটামুটি একটা ধারণা দিয়ে দিয়েছেন বিসিবির সভাপতি নাজমুল হাসান। বিশ্বকাপের দলে কার থাকা উচিত, কার থাকার সম্ভাবনা কম, বোর্ড সভাপতির মুখ দিয়ে এসব বের হওয়া মানে নির্বাচকদের ওপর একটা প্রচ্ছন্ন চাপ তৈরি হওয়া। আবার এমনও হতে পারে, নির্বাচক কমিটির কাছ থেকে ধারণা পেয়েই সংবাদমাধ্যমের কাছে সেটা বলে দিয়ে থাকবেন সভাপতি। ঘটনা যা-ই হোক, বিশ্বকাপের দল নিয়ে বোর্ড সভাপতির আগাম মন্তব্যে বিব্রত নির্বাচক কমিটিও।	1
বাফুফের মিশন মেলবোর্ন হঠাৎ করে বাফুফের শীর্ষ কর্মকর্তাদের মুখে বারবার মেলবোর্ন শহরের নামটা উচ্চারিত হচ্ছে। ৯ জানুয়ারি অস্ট্রেলিয়ার এই শহরে বসছে এশিয়ান ফুটবল কনফেডারেশনের বিশেষ সাধারণ সভা। সেখানে এশিয়ার সব দেশের ফুটবল ফেডারেশনের রথী-মহারথীরা থাকবেন। এ সুযোগে মেলবোর্নেই ঠিক হবে বঙ্গবন্ধু কাপের ভাগ্য। বাহরাইন, মালয়েশিয়া, সিঙ্গাপুর ও থাইল্যান্ডের কর্মকর্তাদের সঙ্গে কথা বলে বঙ্গবন্ধু কাপের নতুন তারিখ চূড়ান্ত করবেন বাফুফের সভাপতি কাজী সালাউদ্দিন। টুর্নামেন্টটা যে পেছাচ্ছে কাল তা আনুষ্ঠানিকভাবে স্বীকার করলেন বাফুফের সাধারণ সম্পাদক আবু নাইম সোহাগ, ‘টুর্নামেন্টটা কয়েক দিন পেছাবে, এটা এখন নিশ্চিত। তবে তা সর্বোচ্চ পাঁচ-ছয় দিনের বেশি নয়।’	1
স্টেইনের পর আমলা–ডু প্লেসি দুই বছর আগে কেপটাউনে বর্ষশুরু টেস্টে নিউজিল্যান্ডের বিপক্ষে সেঞ্চুরি পেয়েছিলেন আলভিরো পিটারসেন। কিন্তু এরপর খেলা ২৬ ইনিংসে দক্ষিণ আফ্রিকান ওপেনার ফিফটিই পেয়েছেন মাত্র তিনটি। যার সর্বশেষটি আবার ১১ ইনিংস আগে। তাই দক্ষিণ আফ্রিকা দলে পিটারসেনের অবস্থান এখন অনেকটাই নড়বড়ে। এই ডানহাতি কাল সুযোগ পেয়েছিলেন অবস্থানটা শক্ত করার। কিন্তু ভালো শুরু করেও ৪২ রানে রানআউট হয়ে গিয়ে আরেকবার হারিয়েছেন সুযোগ। পিটারসেন পারেননি, তবে তাঁর দল দক্ষিণ আফ্রিকা টেস্টের নিয়ন্ত্রণ প্রায় নিজেদের হাতেই নিয়ে নিয়েছে। ওয়েস্ট ইন্ডিজকে ৩২৯ রানে অলআউট করার পর দ্বিতীয় দিন শেষে ৩ উইকেটে ২২৭ রান করেছে প্রোটিয়ারা। অধিনায়ক হাশিম আমলা ৫৫ রানে ও এবি ডি ভিলিয়ার্স ৩২ রান নিয়ে ব্যাট করছিলেন। তৃতীয় ব্যাটসম্যান হিসেবে আউট হওয়ার আগে ৬৮ রান করেছেন ফ্যাফ ডু প্লেসি। এর আগে ৪ উইকেট হাতে নিয়ে দিন শুরু করা ওয়েস্ট ইন্ডিজ টিকতে পারে মাত্র ৫৯ বল। এ সময়ে ৫৩ রান তুলে ক্যারিবীয়রা অলআউট ৩২৯ রানে। তবে এরই মধ্যে টেস্ট ক্যারিয়ারের তৃতীয় হাফ সেঞ্চুরি তুলে নেন জার্মেইন ব্ল্যাকউড। ওয়েস্ট ইন্ডিজের শেষ ৪ উইকেট ভাগাভাগি করেছেন ডেল স্টেইন ও মরনে মরকেল। ৭৮ রানে ৪ উইকেট নিয়ে স্টেইনই সেরা বোলার। ক্রিকইনফো, টেন ক্রিকেট।	1
মুশফিকের চোট গুরুতর নয় এমআরআই রিপোর্টে খারাপ কিছু আসেনি। মুশফিকুর রহিম ডান কাঁধের চোট কাটিয়ে ব্যাট হাতে নিতে পারবেন আগামী দুই সপ্তাহ পরই। বিসিবির চিকিৎসক দেবাশিস চৌধুরীই কাল দিয়েছেন সুসংবাদটা। মুশফিকের চোট যে ততটা গুরুতর নয়, সেটা অনুমান করা গিয়েছিল শুরুতেই। তার পরও প্রকৃত অবস্থাটা বুঝতে কাল রাজধানীর অ্যাপোলো হাসপাতালে তাঁর ডান কাঁধের এমআরআই করানো হয়। দুপুরে এমআরই রিপোর্ট হাতে পাওয়ার পর দেবাশিস চৌধুরী বলেছেন, ‘এমআরআইতে চোট সম্পর্কে নিশ্চিত হওয়া গেছে। ২০১৪ সালেও সে এই চোটে একবার পড়েছিল। তবে রিপোর্ট নিয়ে আমরা রেডিওলজিস্টের সঙ্গে আলোচনা করেছি। গতবারের রিপোর্টের সঙ্গে এবারের রিপোর্ট মিলিয়ে তিনি আমাদের আশ্বস্ত করেছেন, এটা তেমন বড় ধরনের কোনো চোট না।’ তবে সাবধানতার জন্য মুশফিককে আগামী এক সপ্তাহের জন্য খেলাধুলা-সংক্রান্ত কার্যক্রম থেকে বিরত থাকতে পরামর্শ দিয়েছেন চিকিৎসকেরা। অর্থাৎ আজ প্রাইম দোলেশ্বরের হয়ে প্রিমিয়ার লিগের শেষ ম্যাচটিও খেলা হচ্ছে না তাঁর। ‘আশা করা যায় এক সপ্তাহ পর থেকে ওর ব্যায়াম, পুনর্বাসন শুরু হবে। ব্যাটিংয়ে ফিরতে পারবে সপ্তাহ দুয়েকের মধ্যেই’—বলেছেন বিসিবির চিকিৎসক।	1
আজ অস্ট্রেলিয়া যাচ্ছেন সাকিব বিগ ব্যাশ শুরু হয়েছে গত ১৮ ডিসেম্বর। তবে সাকিব আল হাসানের অস্ট্রেলিয়ার ঘরোয়া এই টি-টোয়েন্টি টুর্নামেন্টে খেলা নিশ্চিত হয়েছে আরও পরে। মেলবোর্ন রেনিগেডসের হয়ে বিগ ব্যাশে খেলতে সাকিব অস্ট্রেলিয়ার উদ্দেশে ঢাকা ছাড়বেন আজ রাতে। সাকিবের এই অস্ট্রেলিয়া-যাত্রা একেবারে বিশ্বকাপের জন্যই হয়ে যেতে পারে। বিগ ব্যাশের লিগ পর্বে মেলবোর্ন রেনিগেডসের শেষ ম্যাচ ১৯ জানুয়ারি। আর বাংলাদেশ দলের বিশ্বকাপের জন্য অস্ট্রেলিয়ার উদ্দেশে যাত্রা শুরু করার কথা ২৪ জানুয়ারি। কাজেই বিগ ব্যাশ শেষ করে সাকিব সম্ভবত অস্ট্রেলিয়াতেই দলের সঙ্গে যোগ দেবেন। বিসিবির প্রধান নির্বাহী কর্মকর্তা নিজাম উদ্দিন চৌধুরী কাল সে রকমই আভাস দিয়েছেন, ‘বিগ ব্যাশ শেষ করে সাকিব দু-তিন দিনের জন্য আর দেশে আসবে না, সে রকমই কথা হয়েছে। ওর দলের সঙ্গে যোগ দেওয়ার কথা অস্ট্রেলিয়ায়। তবে যেটাই হোক, সাকিব কোচের সঙ্গে যোগাযোগ রেখেই তা করবে।’	1
শখের খেসারত দুবাইতে ছুটি কাটানোর সময় স্কাইডাভিংয়ের শখ হয়েছিল। শখটা পূরণও করেছিলেন করিম বেনজেমা। কিন্তু তার জন্য যে এমন ঝামেলায় পড়তে হবে সেটা বোধ হয় তখন মাথায় ছিল না রিয়াল মাদ্রিদ স্ট্রাইকারের। ক্লাবের নিয়ম ভঙ্গের কারণে শাস্তিও পেতে পারেন তিনি! খেলোয়াড়দের ঝুঁকিপূর্ণ কোনো কাজে অংশ নেওয়া নিষিদ্ধ রিয়ালের আইন অনুযায়ী। গত মৌসুমে ব্যাটসম্যান সেজে ষাড়ের দৌড় দেখতে গিয়ে তাই শাস্তি পেতে হয়েছিল ইয়ারামেন্দিকে। পরে অবিবেচকের মতো কাজ করায় ক্ষমাও চেয়েছিলেন রিয়াল মিডফিল্ডার। এমনকি বান্ধবীকে নিয়ে বাইকে চড়ায় একবার শৃঙ্খলা কমিটির সামনে দাঁড়াতে হয়েছিল ইকার ক্যাসিয়াসকেও। যদিও বাইকের গতি বিপৎসীমা ছাড়ায়নি রিয়াল গোলরক্ষকের। স্পেনের বিখ্যাত ষাড়ের লড়াই দেখতে গিয়ে জরিমানা দিতে হয়েছিল রিয়াল কিংবদন্তি রাউলকেও। দেখা যাক, এবার বেনজেমার ভাগ্যে কী আছে! মার্কা।	1
ছদ্মনাম টটেনহামের বেলজিয়ান ফুটবলার নাসের শাদলির ছদ্মনাম ক্যালিফ। অন্য কোনো ক্লাব যাতে এই উইঙ্গারকে নিতে আগ্রহ না দেখায় সে জন্যই তাঁর প্রথম ক্লাব আপেলডুর্ন এই নাম দিয়েছিল।	1
নতুন চ্যাম্পিয়নের সন্ধানে ১১ নভেম্বর থেকে ৪ জানুয়ারি। ৭ সপ্তাহ, ৮১ ম্যাচ। জমজমাট প্রতিদ্বন্দ্বিতা। শেষ রাউন্ডে শিরোপার নিষ্পত্তি। এবারের ঢাকা প্রিমিয়ার লিগটা আকর্ষণ ধরে রাখল শেষ দিন পর্যন্ত। শেষ দিনে এসে অবশ্য শিরোপার লড়াইয়ে মাত্র দুটি দল—প্রাইম ব্যাংক ক্রিকেট ক্লাব ও প্রাইম দোলেশ্বর স্পোর্টিং ক্লাব। যার অর্থ এবার নতুন চ্যাম্পিয়ন পাচ্ছে প্রিমিয়ার ক্রিকেট লিগ। পাচ্ছে পাঁচ মৌসুমে পঞ্চম চ্যাম্পিয়নও। সুযোগটা প্রাইম ব্যাংকেরই বেশি। আজ মিরপুর শেরেবাংলা স্টেডিয়ামে আবাহনীর সঙ্গে না হারলেই চ্যাম্পিয়ন প্রাইম ব্যাংক। ১৫ ম্যাচে ২৪ পয়েন্ট ব্যাংকের, প্রতিদ্বন্দ্বী দোলেশ্বরের পয়েন্ট ২২। তাই আজ বিকেএসপিতে মোহামেডানের বিপক্ষে শুধু জিতলেই চলছে না দোলেশ্বরের, তাকিয়ে থাকতে হচ্ছে আবাহনী-প্রাইম ব্যাংক ম্যাচের ফলের ওপরও। যেহেতু মুখোমুখি লড়াইয়ে হিসাবটা সমান, তাই প্রাইম ব্যাংক হেরে গেলে এবং দোলেশ্বর জিতলে চ্যাম্পিয়ন হবে নেট রানরেটে এগিয়ে থাকা দল। তবে আজ দোলেশ্বর হেরে গেলে আবাহনী-প্রাইম ব্যাংকের ম্যাচের ফল যা-ই হোক না কেন প্রথমবারের মতো লিগ জিতবে প্রাইম ব্যাংক। পয়েন্ট তালিকা ম্যাচ জয় হার পয়েন্ট প্রাইম ব্যাংক ১৫ ১২ ৩ ২৪ দোলেশ্বর ১৫ ১১ ৪ ২২ আবাহনী ১৫ ১০ ৫ ২০ কলাবাগান সিএ ১৫ ৯ ৬ ১৮ মোহামেডান ১৫ ৮ ৭ ১৬ রূপগঞ্জ ১৫ ৮ ৭ ১৬	1
কোরিয়ান কোচদের শ্যুটিং পাঠশালা পুরো ভবনের দেয়ালজুড়ে জোনাকিবাতির সজ্জা। রংবেরঙের পোশাকে চলছে অতিথিদের আনাগোনা। ভবনটা গুলশান শ্যুটিং কমপ্লেক্স নাকি বিয়েবাড়ি—অপরিচিতদের জন্য তা একটা গোলকধাঁধাই বটে! ৫০ মিটারের রেঞ্জের মধ্যেও চলছে শামিয়ানা টানানোর প্রস্তুতি। শ্রমিকদের তাড়াহুড়া দেখেই বোঝা গেল কতটা ব্যস্ত তাঁরা। দোতলায় নিজের কক্ষে ব্যস্ত ফেডারেশনের সাধারণ সম্পাদক ইন্তেখাবুল হামিদ। সামনে বসা দুই কোরীয় কোচ লি জং ও কাল সো মি। প্রায় আধা ঘণ্টার আলোচনা সেরে দুজনই ছুটলেন চারতলায়। ১০ মিটার এয়ার রাইফেলের অনুশীলনকক্ষে কোচের অপেক্ষায় তখনো দাঁড়িয়ে আবদুল্লাহ হেল বাকি, শারমিন আক্তার রত্নারা। এবারই প্রথম দুই বিদেশি কোচ পেলেন শ্যুটাররা। এঁদের সহযোগিতা করতে সহকারী আছেন স্থানীয় চারজন। মূলত আগামী বছরের রিও অলিম্পিককে পাখির চোখ করে এগোচ্ছে ফেডারেশন। তবে প্রতিবারের মতো আন্তর্জাতিক অলিম্পিক অ্যাসোসিয়েশনের বিশেষ সুযোগে পাওয়া ‘ওয়াইল্ড কার্ড’ নিয়ে অলিম্পিকে যেতে আগ্রহী নন কর্মকর্তারা। সরাসরি ‘কোটা প্লেস’ নিয়েই মাথা উঁচু করে অলিম্পিকে খেলার লক্ষ্য ফেডারেশনের। অলিম্পিক ছাড়াও এশিয়ান গ্রাঁ প্রি, বিশ্বকাপ, ইন্দো-বাংলা গেমস, এসএ গেমসের জন্য চলবে অনুশীলন। এ ছাড়া নবীন শ্যুটারদের জন্য লক্ষ্য নির্ধারণ করা হয়েছে ২০২০ সালের অলিম্পিক। আপাতত ফেডারেশনের সঙ্গে তিন মাসের চুক্তি কোচদের। আবাসন ও আনুষঙ্গিক সুযোগ-সুবিধা বাদে লির মাসিক বেতন চার হাজার ডলার, সো মির তিন হাজার। পারফরম্যান্সের ওপর নির্ভর করে ভবিষ্যতে চুক্তির মেয়াদ বাড়তেও পারে। লি আগেও কাজ করেছেন। তাঁর জন্য কাজটা যথেষ্ট সহজই হবে। তার পরও গতানুগতিক কোনো অনুশীলনে আগ্রহী নন তিনি। অনুশীলনে এনেছেন নতুনত্ব। কাল প্রথম দিনেই নিজের উদ্ভাবিত নিয়মগুলো ভালোভাবে বোঝাচ্ছিলেন শ্যুটারদের। মনোযোগী শ্রোতার মতো সেগুলো বুঝে নিচ্ছিলেন বাকি, শারমিন, শোভন, রত্নারা। নিজের পরিকল্পনার ছকসহ লি নির্দিষ্ট পয়েন্ট ছোঁয়ার লক্ষ্য বেঁধে দিয়েছেন শ্যুটারদের। তাঁদের পারফরম্যান্স মূল্যায়নের জন্য ২০০ পয়েন্ট ভাগ করা হয়েছে এভাবে—ভ্যালুয়েশন ফ্রিকোয়েন্সিতে ১০০, শ্যুটিং মেজারমেন্টে ৮০, উপস্থিতিতে ১০ ও শারীরিক অনুশীলনের উপস্থিতিতে ১০ পয়েন্ট। এয়ার রাইফেলে একজন পুরুষ শ্যুটার ৯৬ পয়েন্ট পেলেই মাসিক বৃত্তি পাবেন, মহিলাদের জন্য সেটা ৯৫ পয়েন্ট। এপ্রিলে কোরিয়ায় বিশ্বকাপে সরাসরি খেলবেন বাকি, অন্যজন যাবেন ক্যাম্পের পারফরম্যান্সের ভিত্তিতে। নিজের অনুশীলন তত্ত্বের ব্যাখ্যা দিলেন লি, ‘রিও অলিম্পিকে কোটা প্লেসের মাধ্যমে খেলতে চাই আমরা। এ জন্যই এমন কঠোর অনুশীলনের পরিকল্পনা।’ মহিলা কোচ সো মি নবীনদের নিয়ে কিছুই বলতে চাইলেন না, ‘সবে তো এলাম। আগে এঁদের সঙ্গে কাজ করি।’ ১৯৯২ বার্সেলোনা অলিম্পিকে কোরিয়ার সোনাজয়ী দলের কোচ হিসেবে কাজ করেছেন সো মি। সেই অভিজ্ঞতাই এখানে কাজে লাগাতে চান তিনি। শ্যুটিংয়ে আবারও সোনালি দিনের স্বপ্ন দেখছেন সাধারণ সম্পাদক ইন্তেখাবুল হামিদ, ‘আমাদের শ্যুটাররা আবারও গর্ব করার মতো সাফল্য আনবে বলে আমাদের আশা। এ জন্যই দীর্ঘমেয়াদি এই প্রশিক্ষণ ক্যাম্প।’	1
‘মাঠ নিয়ে ভয়ানক বিপদে আছি’ বাংলাদেশের ফুটবলের সঙ্গে তাঁর সম্পর্কটা নিবিড়। ২০০৩ সাফ শিরোপা এনে দিয়েছিলেন বাংলাদেশকে। ২০০৫ সালে ছিলেন মুক্তিযোদ্ধার কোচ। গত ২২ ডিসেম্বর এসে দায়িত্ব নিয়েছেন আবাহনীর। নতুন দল নিয়ে অভিজ্ঞতা জানাচ্ছেন বাংলাদেশের ফুটবলে পুরোনো মুখ জর্জ কোটান  কেমন চলছে সবকিছু? জর্জ কোটান: এমনিতে এখানে খারাপ লাগার কিছু নেই। বাংলাদেশ আমার দ্বিতীয় বাড়ি। অনেক বন্ধু আছে, পুরোনো খেলোয়াড়েরা সবাই পরিচিত। সবার সঙ্গে দেখা হয়, কথা হয়। কিন্তু আরেকটা ব্যাপার নিয়ে ভয়ানক বিপদে আছি।  কী সেটা? কোটান: এখানকার মাঠ। আমি ৬-৭টি মাঠ ঘুরে দেখেছি। কোনোটাই ভালো ফুটবলের উপযোগী নয়। বঙ্গবন্ধু স্টেডিয়ামেরও একই দশা। কোরিয়ার বুসান আইপার্কের সঙ্গে শেখ জামালের ম্যাচটা দেখলাম এই স্টেডিয়ামে, ম্যাচের পর মাঠ দেখে আমি একটা শব্দই উচ্চারণ করব, ‘টেরিবল!’  বঙ্গবন্ধু স্টেডিয়ামের মাঠও ভয়ানক! কোটান: অবশ্যই। মাঠ অসমতল। বল ঠিকমতো গড়ায় না, লাফ দেয়, শক্ত। আপনি এখানে ভালো পাস দিতে পারবেন না। ফুটবল উন্নয়নের অন্যতম বড় শর্তই মাঠ। ইউরোপ ফুটবলে এগিয়ে থাকার অন্যতম কারণ তাদের খুব ভালো মাঠ। আমি বুঝতে পারি না, বাংলাদেশে কেউ কেন মাঠের ব্যাপারে যত্নশীল নন!  যদি পেছনে ফেরেন, ২০০৩ সালে আপনার অধীনে সাফ ফুটবল জয়ের সময় বঙ্গবন্ধু স্টেডিয়ামের মাঠটা কেমন ছিল? কোটান: খারাপ ছিল বলব না। কিন্তু উন্নতি না হয়ে অবনতিই তো দেখছি। এ অবস্থার অবসান দরকার। একটা সুইমিংপুলে পানিই না থাকলে সেখানে সাঁতার হবে কীভাবে? মাঠটাও তেমন, মাঠে ঘাস থাকা চাই। সমান ও মসৃণ না হলে ফুটবল খেলাই অসম্ভব।  আবাহনীর অনুশীলন মাঠের কী অবস্থা? কোটান: আবাহনীর নিজস্ব মাঠে খেলোয়াড়দের নিয়ে পরিকল্পনামতো কাজ করা কঠিন। অনেক সমস্যা। শক্ত, অপরিচ্ছন্ন। অনেক মানুষ সেখানে নানা জিনিস ছুড়ে ফেলে যায়। আবাহনী কর্তৃপক্ষের নজরে এনেছি বিষয়টা, তারাও সমস্যাটা জানে। আমাকে বলা হয়েছে, এলাকার লোকজনকে আটকানো কঠিন হয়ে পড়েছে। এলাকার লোকজনের বোঝা উচিত, ফুটবল মাঠ শুধুই ফুটবলের জন্য। মাঠের ব্যাপারটা নিয়ে ভাবছি কয়েক দিনের মধ্যে ফেডারেশনের সঙ্গে কথা বলব।  আবাহনী দলটাকে কেমন দেখছেন? কোটান: মাত্রই শুরু করলাম নতুন যাত্রা। এই কদিনে বুঝেছি স্থানীয় খেলোয়াড়েরা ভালোই। তবে কিছু ঘাটতি আছে। মানসম্মত বিদেশি খেলোয়াড় আনলে এবং তারা ভালো খেললে দলটা প্রত্যাশা পূরণ করতে পারবে আশা করি। তবে আমি বিদেশি খেলোয়াড়ের ওপর বাংলাদেশের ফুটবলে এত নির্ভরতা পছন্দ করছি না। বেশি বেশি বিদেশি খেলা মানে স্থানীয়রা চলে যাবে সাইডলাইনে, যেটা দেশের ফুটবলের জন্য ভালো ফল আনবে না।  সাফ প্রসঙ্গে ফিরে যাই, আপনি ট্রফি দিয়ে যাওয়ার পর বাংলাদেশের ফুটবলে কোনো পরিবর্তন দেখছেন? কোটান: সাম্প্রতিক বছরগুলোর কথা বলতে পারব না। তবে ২০০৩ সালে যেসব খেলোয়াড় নিয়ে চ্যাম্পিয়ন হয়েছিলাম, তাদের অনেকের সঙ্গে এবার এসে কথা বলেছি। ওরা সবাই বলেছে বাংলাদেশের ফুটবল নিচের দিকে যাচ্ছে। তবে এটা আমার নিজস্ব পর্যবেক্ষণ নয়।  আপনার সময়ের পর সাফ ট্রফিটা বাংলাদেশের কাছে অধরা হয়ে আছে। কী মনে হয় বাংলাদেশ আবার এই ট্রফিটা ঘরে তুলতে পারবে? কোটান: এটা সময়ই বলবে। তবে একটা ব্যাপার বুঝি, রেজাল্ট করতে একটা দল গড়ে তুলতে হবে। ২০০৩ সালে সাফে সাফল্যের পেছনে ছিল, ঐক্যবদ্ধ এবং শক্তিশালী একটা দল। তেমন দল গড়ে তোলার ওপরই আমি সবচেয়ে বেশি জোর দেব। সেটি করতে ফেডারেশন আমাকে আবারও জাতীয় দলের দায়িত্ব দিলে সানন্দেই নেব।	1
বেসিন রিজার্ভে বোলারদের দিন উইকেট আর কন্ডিশন আভাস দিচ্ছিল ঠিকই। কিন্তু বেসিন রিজার্ভে দিনের প্রথম সেশনে বোঝার উপায় ছিল না দিনটা বোলারদের হতে যাচ্ছে। লাঞ্চের আধঘণ্টা পরও নিউজিল্যান্ডের রানরেট চারের ওপরে। উইকেট গেছে মাত্র দুটি। সিম-সুইং দূরের কথা, তখন পর্যন্ত ব্যাটসম্যানদের রাজত্ব। কিন্তু শেষ দুই সেশনে বদলে গেল দৃশ্যপাট। ২ উইকেটে ১৪১ থেকে নিউজিল্যান্ড পরের ৮টি উইকেট হারাল ৮০ রানে। ২২১ রানে নিউজিল্যান্ডকে অলআউট করে দিয়ে শ্রীলঙ্কা অধিনায়ক অ্যাঞ্জেলো ম্যাথুসের মুখে যে হাসি ছড়িয়েছিল দিন শেষে ৭৮ রানে নিজেদের ৫ উইকেট হারিয়ে সেটাও বিলীন। শেষ দুই সেশনে উইকেট পড়েছে ১৩টি! টেস্ট ক্রিকেটে পঞ্চম ব্যাটসম্যান হিসেবে ১২ হাজার রানের মাইলফলক পেরোনো কুমার সাঙ্গাকারা যদিও দিন শেষে অপরাজিত থেকে সামান্য আশা দেখাচ্ছেন শ্রীলঙ্কাকে। হ্যাগলি ওভালের মতোই সবুজ উইকেট। কন্ডিশনও সিমারদের চোখ চকচক করে ওঠার মতো। টস জেতার পর বোলিং নিতে তাই একটুও ভাবতে হয়নি অ্যাঞ্জেলো ম্যাথুসকে। কিন্তু নিউজিল্যান্ড ব্যাট করতে নামার পর শ্রীলঙ্কান অধিনায়ক একটু ভাবনায় পড়ে যান বৈকি। দুই কিউই ওপেনার ফিরেছেন লাঞ্চের আগেই। তবে সেই ধাক্কা সামলে রস টেলর ও কেন উইলিয়ামসন রান তুলেছেন স্বছন্দে। কিন্তু ৩৩তম ওভারে নুয়ান প্রদীপের বলে টেলর বোল্ড হওয়ার পরের ওভারেই ব্রেন্ডন ম্যাককালামকে শূন্য রানে ফেরান সুরাঙ্গা লাকমাল। টেস্টে ৪০ ইনিংস পর শূন্য রানে আউট হলেন দুর্দান্ত ফর্মে থাকা ম্যাককালাম। ২০১২ সালে বেঙ্গালুরুতে ভারতের বিপক্ষে শূন্য রানে আউট হওয়ার পর থেকে কালকের শূন্য পর্যন্ত টেস্টে ৪৮.৫৩ গড়ে ১৮৯৩ রান তুলেছেন ম্যাককালাম, আছে ৫টি করে সেঞ্চুরি আর হাফ সেঞ্চুরি। কিউই অধিনায়ক আউট হতেই পাল্টে যায় ম্যাচের গতিপথও। পরের কেউ ২০ রানও করতে পারেননি। শ্রীলঙ্কান ব্যাটিংয়ের নবম ওভারেই দিমুথ করুনারত্নে ফিরে যান ট্রেন্ট বোল্টের বলে জিমি নিশামের হাতে ক্যাচ দিয়ে। ৩ ওভার পরেই কুশল সিলভাকে বোল্ড করেন ডগ ব্রেসওয়েল। এর পর লাহিরু থিরিমান্নে আর প্রসন্ন জয়াবর্ধনেকেও ফিরিয়ে ব্রেসওয়েলই দিনের শেষে সবচেয়ে বড় ধাক্কাটা দিয়েছেন শ্রীলঙ্কাকে। ক্রিকইনফো।	1
টেস্টে ১২ হাজার রান ইনিংস রান গড় শচীন টেন্ডুলকার ৩২৯ ১৫৯২১ ৫৩.৭৮ রিকি পন্টিং ২৮৭ ১৩৩৭৮ ৫১.৮৫ জ্যাক ক্যালিস ২৮০ ১৩২৮৯ ৫৫.৩৭ রাহুল দ্রাবিড় ২৮৬ ১৩২৮৮ ৫২.৩১ কুমার সাঙ্গাকারা ২২৪* ১২০২৮ ৫৮.৩৮  ২০০৮ সালে ১৭ অক্টোবরে শচীন টেন্ডুলকারের হাতে গোড়াপত্তন টেস্টের ১২ হাজারি ক্লাবের। সাঙ্গাকারাকে নিয়ে ক্লাবের সদস্যসংখ্যা এখন ৫।  ১২ হাজার রান করতে সবচেয়ে কম ম্যাচ (১৩০), কম ইনিংস (২২৪) ও কম সময় (১৪ বছর ১৬৭ দিন) খেলতে হয়েছে কুমার সাঙ্গাকারাকে।  টেস্ট-ওয়ানডে দুই ধরনের ক্রিকেেটই ১২ হাজার রান আছে তিনজনের—শচীন টেন্ডুলকার, রিকি পন্টিং ও কুমার সাঙ্গাকারার।  ১২ হাজারি ক্লাবের সদস্যদের মধ্যে একমাত্র সাঙ্গাকারারই ট্রিপল সেঞ্চুরি আছে।	1
সিডনি টেস্টে নেই জনসন! শুধু বল হাতে তো আর নয়, মাঠে কথার আগুন জ্বেলেও চলতি সিরিজে ভারতীয়দের চক্ষুশূল হয়ে গেছেন মিচেল জনসন। তাঁর না খেলা মানে ভারতীয়দের জন্যই স্বস্তি! হ্যামস্ট্রিংয়ের চোটে আগামী মঙ্গলবার থেকে শুরু সিডনি টেস্টে অনিশ্চিত অস্ট্রেলিয়ান পেসার। চোটের কারণে কাল দলের সঙ্গে অনুশীলনই করতে পারেননি তিনি। প্রথম তিন টেস্টেই বেশ ধকল গেছে জনসনের ওপর দিয়ে। লম্বা স্পেল করেছেন, সেই ধকল সামলে নেওয়ার মতো যথেষ্ট সময়ও মেলেনি। দুদিন আগেই বলেছিলেন, নিজের বোলিং নিয়ে কোচ ড্যারেন লেম্যান ও অধিনায়ক স্টিভ স্মিথের সঙ্গে কথা বলতে চান। সিডনি টেস্টে ছোট স্পেলে বল করার ইচ্ছেটাও জানিয়েছিলেন তখনই। কিন্তু এখন তো শেষ টেস্টে তাঁর খেলা নিয়েই সংশয়। পরশু অনুশীলনের সময় হ্যামস্ট্রিংয়ে ব্যথা অনুভব করেন সিরিজে এ পর্যন্ত ১৩ উইকেট নেওয়া জনসন। বিশ্বকাপের আগে তাঁকে নিয়ে কোনো ঝুঁকি নিতে চাইছে না অস্ট্রেলিয়াও। এরই মধ্যে সিরিজ নিশ্চিত হয়ে যাওয়ায় সিডনিতে জনসনকে বিশ্রামে রাখার কথাই ভাবছে দল। জনসন না খেললে শেষ টেস্টে তাঁর জায়গা নেবেন মিচেল স্টার্ক। সুযোগের অপেক্ষায় আছেন সিডনির ছেলে স্টার্কও, ‘যদিও অন্য একজনের ফিটনেসের ওপর নির্ভর করছে আমার খেলা। তবে আমি নিজেকে সব সময় প্রস্তুত রাখি। সুযোগ পেলে চেষ্টা করব সেরাটাই দিতে।’ যদিও ২-০ ব্যবধানে এগিয়ে থেকে এরই মধ্যে সিরিজ নিশ্চিত করে রেখেছে অস্ট্রেলিয়া। তবে প্রথম তিন টেস্টে উইকেট থেকে খুব একটা সহযোগিতা পাননি বলেই মনে করেন রায়ান হ্যারিস। বিশেষ করে সর্বশেষ অ্যাশেজে যেমন উইকেট ছিল তার চেয়ে এবার অনেক বেশি ব্যাটিং-বান্ধব উইকেটে ভারতের বিপক্ষে খেলা হচ্ছে বলেই মনে করেন এই অস্ট্রেলিয়ান পেসার, ‘আমার মনে হয় না উইকেট যথেষ্ট গতিময় ও বাউন্সি ছিল। আমি বলছি না একেবারে আমাদের মনের মতো ভয়াবহ বাউন্স থাকতে হবে। কিন্তু আমরা যখন ভারতে যাই তখন তো উইকেট দেখে একটা ধাক্কা খাই। তাহলে এখানে আমরা সবুজ উইকেট পেতেই পারি।’ এএফপি, ক্রিকইনফো।	1
রিয়াল-বার্সার নতুন চ্যালেঞ্জ বড়দিনের ছুটিতে এই কদিন খেলা মাঠে গড়ায়নি স্পেনে। ১২ দিনের বিরতির পর আবার শুরু হচ্ছে লা লিগা। হয়ে গেছেই বলা উচিত, কালই মাঠে নেমে গেছে অ্যাটলেটিকো মাদ্রিদসহ আরও বেশ কয়েকটি ক্লাব। তবে রিয়াল মাদ্রিদ-বার্সেলোনা মাঠে নামছে আজ থেকে। আজ রিয়ালের প্রতিপক্ষ ভ্যালেন্সিয়া, আর আগামীকাল বার্সেলোনা যাচ্ছে রিয়াল সোসিয়েদাদের মাঠে। রিয়াল-বার্সা দুই দলকেই আজ কঠিন পরীক্ষার মুখে পড়তে হতে পারে। টানা ২২ ম্যাচ জিতে রিয়াল এখন উড়ছে, আজ ভ্যালেন্সিয়ার তো তাদের সামনে দাঁড়াতে পারার কথা নয়। তবে ম্যাচটা হবে ভ্যালেন্সিয়ার মাঠ মেস্তায়ায়, আর এ মুহূর্তে লা লিগায় ক্লাবটি আছে চারে। কদিন আগে আড়াই কোটি ইউরো দিয়ে বেনফিকা থেকে নিয়ে এসেছে আর্জেন্টাইন মিডফিল্ডার এনজো পেরেজকে। চোটের জন্য নামতে পারছেন না লুকা মডরিচ, শঙ্কা আছে সার্জিও রামোসকে নিয়েও। বার্সেলোনাও সোসিয়েদাদের সঙ্গে ম্যাচের আগে স্বস্তিতে থাকতে পারছে কই? কদিন আগেই নিশ্চিত হয়েছে, আরও দুই মৌসুমের জন্য খেলোয়াড় কেনাবেচা করতে পারছে না বার্সা। তার ওপর সোসিয়েদাদের মাঠটাও বড় দলগুলোর জন্য বধ্যভূমি। এই মাঠেই এই মৌসুমে হেরে গেছে রিয়াল ও অ্যাটলেটিকো। সোসিয়েদাদ কোচ ডেভিড ময়েস সেটা মনে করিয়ে দিয়েই উদ্দীপ্ত করতে চাইছেন দলকে। তবে বার্সা মিডফিল্ডার আন্দ্রেস ইনিয়েস্তা বলছেন, দলবদলে এই নিষেধাজ্ঞা মাঠে কোনো প্রভাব ফেলবে না। ইনিয়েস্তার দাবি সত্যি কিনা সেটা কালই বোঝা যাবে। এএফপি।	1
আবাহনীতে তিন হাঙ্গেরিয়ান! বাংলাদেশের ঘরোয়া ফুটবলে কখনো হাঙ্গেরিয়ান ফুটবলার দেখা যায়নি। এবার জর্জ কোটানের হাতে ধরে তিনজন হাঙ্গেরিয়ান ফুটবলার আসছেন আবাহনীতে। সব ঠিক থাকলে তাঁরা ঢাকায় নামবেন ৮ জানুয়ারি। কাল আবাহনী কোচ জানিয়েছেন, তিন হাঙ্গেরিয়ান ফুটবলারের খেলা তিনি আগে দেখেছেন। তিনজনই খেলেন হাঙ্গেরির প্রিমিয়ার লিগে। দুজন স্ট্রাইকার, একজন প্লে-মেকার।	1
জেরার্ড যুক্তরাষ্ট্রেই লিভারপুল থেকে বিদায়ের ঘোষণা দেওয়ার পরেই গুঞ্জনটা শোনা যাচ্ছিল। সেটিই নিশ্চিত হলো কাল, স্টিভেন জেরার্ড যাচ্ছেন আটলান্টিকের ওপারেই। সামনের মৌসুমে তাঁর ঠিকানা হচ্ছে যুক্তরাষ্ট্রের মেজর সকার লিগের (এমএলএস) কোনো ক্লাব। কাল লিভারপুল নিজেদের টুইটার অ্যাকাউন্টে ব্যাপারটা নিশ্চিত করেছে। শোনা যাচ্ছে, ইংল্যান্ডের পূর্বসূরি ডেভিড বেকহামের ক্লাব এলএ গ্যালাক্সিই হতে পারে জেরার্ডের নতুন ঠিকানা। এএফপি।	1
ফরিদপুরে ফুটবল বঙ্গবন্ধু গোল্ডকাপের ঢাকা বিভাগের সেমিফাইনালে উঠেছে নরসিংদীর দক্ষিণ শিলামান্ডী সরকারি প্রাথমিক বিদ্যালয়। কাল তারা ২-১ গোলে হারায় ফরিদপুরের বোয়ালমারীর ময়না সরকারি প্রাথমিক বিদ্যালয়কে। আর বঙ্গমাতা গোল্ডকাপের ঢাকা বিভাগের সেমিফাইনালে উঠেছে ফরিদপুরের সদরপুর পশ্চিম চর নাসিরপুর সরকারি প্রাথমিক বিদ্যালয়। কাল টাইব্রেকারে তারা হারিয়েছে নরসিংদীর শিবপুর উপজেলার হরিহরদি সরকারি প্রাথমিক বিদ্যালয়কে।—ফরিদপুর অফিস	1
চাঁপাইনবাবগঞ্জে ফুটবল জেলা ক্রীড়া সংস্থা ও জেলা ফুটবল অ্যাসোসিয়েশনের যৌথ ব্যবস্থাপনায় আয়োজিত শেখ কামাল নিটল টাটা প্রথম বিভাগ ফুটবলে কাল রহনপুর ১-০ গোলে টিটো স্মৃতি সংসদকে হারিয়েছে। একমাত্র গোলটি করেছেন মাসুদ রানা।—নিজস্ব প্রতিবেদক, চাঁপাইনবাবগঞ্জ	1
সাঙ্গাকারার সময়ে ২০০০ সালের ২০ জুলাই দক্ষিণ আফ্রিকার বিপক্ষে গল টেস্টে অভিষেক কুমার সাঙ্গাকারার। অভিষেকের সাড়ে ১৪ বছর পর কাল পঞ্চম ব্যাটসম্যান হিসেবে ১২ হাজার রানের মাইলফলক পেরিয়ে গেলেন লঙ্কান বাঁহাতি। কাল পর্যন্ত ১৩০ ম্যাচের ২২৪ ইনিংসে ১২০২৮ রান সাঙ্গাকারার। সাঙ্গাকারার অভিষেকের পর টেস্টে সবচেয়ে বেশি রান তাঁরই। এই সময়টায় সাঙ্গাকারার সমান ১৩০ টেস্ট ও ২২৪ ইনিংস খেলে দ্বিতীয় সর্বোচ্চ ১১১৭৪ রান জ্যাক ক্যালিসের। ১১১৪৫ রান নিয়ে তিনে ২০১২ সালে অবসরে যাওয়া রিকি পন্টিং। সাঙ্গাকারার আমলে সতীর্থ মাহেলা জয়াবর্ধনের টেস্ট রান ১০৫৬৭। এ ছাড়া এই সময়ে ১০ হাজারের বেশি রান আছে শুধু রাহুল দ্রাবিড়ের (১০৪৬৭)।	1
তাইজুল–সৌম্যর সঙ্গে নাসির যখন দল ঘোষণা হওয়ার কথা, সৌম্য সরকার তুলাধোনা করছেন আবাহনীর বোলারদের। সংবাদ সম্মেলন শুরু হতে দেরি হলো সোয়া দুই ঘণ্টা। ততক্ষণে ৭ ছক্কা ৭ চারে ৯৭ করে আউট হয়েছেন সৌম্য, তাঁর দল প্রাইম ব্যাংক জিতে গেছে প্রিমিয়ার লিগ। সেই আনন্দ-উল্লাস, ফটোসেশনও শেষ। আরও পরে, মাঠের এক প্রান্তে ফুটবল খেলছিলেন সৌম্য। সংবাদ সম্মেলন থেকে বের হয়ে সংবাদকর্মীরা ছুটে গেলেন সেদিকে। খবরটা শুনে শেষ বিকেলের মরে আসা আলোতেও উজ্জ্বল সৌম্যর মুখ। খেলতে যাচ্ছেন বিশ্বকাপে! তাসকিন ছিলেন পাশেই। উৎসুক চাহনি মুহূর্তেই আকর্ণবিস্তৃত হাসির রূপ নিল দলে থাকার খবর জেনে। সৌম্যর মতো একটি মাত্র ওয়ানডে খেলে বিশ্বকাপ দলে জায়গা পেয়েছেন তাইজুল ইসলাম। জেনে হাসি মুখে বেরিয়ে এলেন ড্রেসিংরুম থেকে। নাসির হোসেন তখন দাঁড়িয়ে আবাহনীর ড্রেসিংরুমের সামনে। দল ঘোষণা করে ফেরার পথে অভিনন্দন জানালেন বোর্ডপ্রধান ও নির্বাচকেরা। তবু অভিব্যক্তিতে উচ্ছ্বাস নেই। প্রতিক্রিয়া যতই স্তিমিত হোক, নাসিরের ক্যারিয়ারের কালো মেঘ ফুঁড়ে আবার দেখা মিলছে সূর্যের হাসির। প্রিমিয়ার লিগের দুর্দান্ত পারফরম্যান্সে একসময়ের ভরসার ‘ফিনিশার’ যাচ্ছেন বিশ্বকাপে। চূড়ান্ত দল ঘোষণার শেষ সময় ৭ জানুয়ারি। তবে বাংলাদেশ দল জানিয়ে দিল গত পরশুই। দুই গ্রুপসঙ্গী ইংল্যান্ড ও আফগানিস্তানই কেবল দল ঘোষণা করেছে বাংলাদেশের আগে। ১৫ জনের দলের সঙ্গে আনুষ্ঠানিকভাবে চারজনকে স্ট্যান্ডবাই রাখা গেলেও বাংলাদেশ রেখেছে আপাতত একজনকে, শফিউল ইসলাম। আরও একজন স্ট্যান্ডবাইয়ের নাম জানানো হবে পরে। স্ট্যান্ডবাই দুজন দলের সঙ্গে থাকবেন দেশে ও ব্রিসবেনের প্রস্তুতি ক্যাম্পে। আগ্রহ, উত্তেজনা, কৌতূহল ছিল আসলে দলটা বিশ্বকাপের বলেই। নইলে ১১-১২টি নাম তো অনুমিতই! যে দু-তিনটি জায়গা নিয়ে প্রশ্ন ছিল, সেগুলোর উত্তরও বড় কোনো চমক হয়ে আসেনি। ছোটখাটো চমক বলতে সৌম্য। তবে প্রিমিয়ার লিগে ৬১৫ রান ও ৮ উইকেট নিয়ে তাঁর দাবিটাই ছিল জোর। নির্বাচকেরা তাঁকে দেখছেন অলরাউন্ডার হিসেবে। প্রধান নির্বাচক বললেন, বোলিংটার জন্যই মূলত ইমরুল-শামসুরদের চেয়ে এগিয়ে গেছেন সৌম্য। তরুণ লেগ স্পিনার জুবায়ের হোসেনকে নেওয়ার রোমাঞ্চের চেয়ে ঝুঁকি না-নেওয়াটাকেই শ্রেয় মনে হয়েছে নির্বাচকদের। ১৪ বছর ঘরোয়া ক্রিকেট খেলে অধ্যবসায়ের সেরা পুরস্কার পেয়েছেন আরাফাত সানি। তাইজুলের সঙ্গে দলের আরেক স্পেশালিস্ট স্পিনার তিনিই। এই দুজনের সঙ্গে সাকিব তো আছেনই। তিন বাঁহাতি স্পিনার নেওয়ার যুক্তিতে মিশে আছে বিশ্বকাপে দলের প্রাথমিক লক্ষ্যটাও। অন্তত আফগানিস্তান ও স্কটল্যান্ডের বিপক্ষে জয়। প্রধান নির্বাচক ফারুক আহমেদের ইঙ্গিত সেদিকেই, ‘আমরা আগেও ৩ জন বাঁহাতি স্পিনার খেলিয়ে বেশ কিছু সাফল্য পেয়েছি। ওপরের দল না হলেও নিচের দিকের দলের সঙ্গে। সেই বিবেচনা ছিলই, সঙ্গে তাইজুলের সামর্থ্য ও আরাফাত সানির অভিজ্ঞতা। মাহমুদউল্লাহ ও নাসির যদি ম্যাচ খেলে, ওরা কিছু ওভার করে দিতে পারবে। সব বিকল্পই রেখেছি। চেষ্টা করেছি ব্যালান্সড দল গড়ার।’ কোচ চন্ডিকা হাথুরুসিংহে অবশ্য খুব করে চেয়েছিলেন জুবায়েরকে। বোলিং-বৈচিত্র্যের স্বার্থে এবং অস্ট্রেলিয়ার উইকেটের বাউন্স বিবেচনায় জুবায়েরকে রাখা না-রাখা নিয়েই নির্বাচনী টেবিলে যুক্তি-তর্কের ঢেউ উঠেছে বেশি। শেষ পর্যন্ত ‘না’ ভোট জয়ী হওয়ার কারণ জানালেন প্রধান নির্বাচক, ‘জুবায়েরকে নিয়ে জোর আলোচনা হয়েছে। শেষ পর্যন্ত আমরা মনে করেছি এত তাড়াতাড়ি বিশ্বকাপের মতো জায়গায় ওকে পাঠানো একটু ঝুঁকি হয়ে যাবে। ছেলেটা অনেক প্রতিভাবান। সামনে ওকে লাগবে আমাদের।’ ভবিষ্যতের সার্টিফিকেট পেয়ে হয়তো সান্ত্বনা ও নতুন উদ্যম পাবেন জুবায়ের। কিন্তু আবদুর রাজ্জাক? খুব বেশি দিন হয়নি, অপরিহার্য ছিলেন দলে। প্রিমিয়ার লিগে ১০ ম্যাচে ২১ উইকেট নিয়েও স্বপ্ন পূরণ হলো না তৃতীয় বিশ্বকাপ খেলার। ৩২ বছর বয়সী রাজ্জাকের জন্যও কিন্তু সহমর্মিতার পাশাপাশি ভবিষ্যতের ছবি দেখিয়েছেন প্রধান নির্বাচক, ‘রাজ্জাক দীর্ঘদিন ছিল বাংলাদেশের হয়ে অসাধারণ এক পারফরমার। কিন্তু অস্ট্রেলিয়ায় মাঠ অনেক বড়, ফিটনেস ও ফিল্ডিংটাকে আমরা বাড়তি গুরুত্ব দিয়েছি। এটা রাজ্জাকের বিপক্ষে গেছে, আর তাইজুল ও সানিকে দলে নেওয়ার উপযুক্ত সময়ও এটিই। বিশ্বকাপের পর এ বছর আমাদের চারটি হোম সিরিজ আছে। আশা করি, ফিটনেস নিয়ে খেটে রাজ্জাক ফিরে আসবে।’ রাজ্জাক হয়তো ফিরবেন। তবে বিশ্বকাপটা তো স্বপ্নভঙ্গের অধ্যায় হয়েই থাকবে। তাইজুল-সানি-সৌম্যদের জন্য যেমন স্বপ্নপূরণের গল্প!	1
প্রশ্নের মুখে বোর্ডপ্রধান দল ঘোষণার সংবাদ সম্মেলন শুরু হওয়ার কথা দুপুর ১টায়। এসব ক্ষেত্রে ২০-৩০ মিনিট দেরি হওয়া বাংলাদেশে সবারই গা-সওয়া। কিন্তু অপেক্ষার প্রহর যখন এক-দেড় ঘণ্টা ছাড়িয়ে গেল, সংবাদ সম্মেলনকক্ষে তখন নানা রসিকতা। কেউ কেউ বললেন, ‘হয়তো দল নিয়ে এখন কাটাছেঁড়া হচ্ছে!’ দল ঘোষণার আগ মুহূর্তে কাটাছেঁড়ার ব্যাপারটি এতটাই অবিশ্বাস্য যে এটা নিয়ে হাসি-তামাশা হলো অনেক। কে জানত, আসলে সেটাই সত্যি! বাংলাদেশের ক্রিকেটে সবই সম্ভব! সংবাদ সম্মেলন শুরু হলো বেলা ৩টা ১০ মিনিটে। বিসিবি সভাপতি নাজমুল হাসান শুরু করলেন, ‘কাজটা যে এত কঠিন হবে ধারণা ছিল না।’ প্রথম কথাটিতেই খটকা লাগল। ‘দল নির্বাচনের কাজটা কঠিন’—এ ধারণা হওয়ার কথা নির্বাচকদের! খটকাটাই বিস্ময়ে রূপ নিতে থাকল নাজমুল হাসানের পরের কথাগুলোয়, ‘আসলে নির্বাচনটা আগেই হয়ে গিয়েছিল। আমার ধারণা ছিল আজকে এসে শুধু ঘোষণা করব। কিন্তু সমস্যা হচ্ছে বোর্ডের এতগুলো পরিচালককে একসঙ্গে পেলাম। কোচ, অধিনায়কের সঙ্গেও কথা বলার সুযোগ হয়েছে। নির্বাচক কমিটির সবাই উপস্থিত ছিলেন। ওঁদের সঙ্গেও কথা বললাম। কথা বলতে গিয়ে সমস্যা হলো, আমাদের কাছে অপশন বেশি থাকাতে কাকে বাদ দেওয়া হবে এ সিদ্ধান্ত নেওয়াটা বেশ কঠিন। একেকজনের একেক রকম মতামত অবশ্যই থাকে এবং সেটা ছিল।’ বোর্ডপ্রধানের কথা শুনে অবিশ্বাসের দৃষ্টিতে পরস্পর মুখ চাওয়া-চাওয়ি করলেন সংবাদকর্মীরা। দল নির্বাচনের জন্য তিন সদস্যের নির্বাচক কমিটি আছেন। তাঁদের নির্বাচিত দল অনুমোদন করবেন বোর্ডপ্রধান, চাইলে নিজের মতামতও দিতে পারবেন। কিন্তু হঠাৎ জনমত জরিপের প্রয়োজন কেন পড়ল! দল নির্বাচন নিয়ে নানাজনের নানামত থাকবে, খুবই স্বাভাবিক। বাংলাদেশের ১৬ কোটি মানুষের ৮ কোটি মত থাকতে পারে। কিন্তু সবার কথা শুনতে হলে আর নির্বাচক কমিটি কেন আছে! বোর্ড পরিচালকদের একসঙ্গে পাওয়া গেল বলেই দল নির্বাচন নিয়ে মতামত চাওয়া বা নেওয়া হবে? প্রশ্ন উঠল স্বাভাবিকভাবেই। নাজমুল হাসানের উত্তর শুধু প্রশ্নেরই জন্ম দিল আরও, ‘সবার মতামত, ব্যাপারটা তা নয়। যেহেতু বেশির ভাগ বোর্ড পরিচালক ছিল, এ কারণে সুযোগটা হাতছাড়া করিনি। ওনাদের সঙ্গে দলটা নিয়ে আলোচনা করেছি।’ অথচ সেই আলোচনা যে ‘খোশগল্প’ বা দলটা সম্পর্কে স্রেফ ধারণা দেওয়াতেই সীমাবদ্ধ ছিল না, সেটাও বলে দিয়েছেন নাজমুল হাসান নিজেই, ‘দুটি ইস্যু নিয়ে আমরা চ্যালেঞ্জের মুখে পড়েছিলাম। একটি হচ্ছে স্পিন বিভাগে, আমাদের তিনজন স্পিনার আছে—তাইজুল, জুবায়ের ও আরাফাত সানি। এখান থেকে কাকে রেখে কাকে বাদ দেওয়া হবে, এটা একটা গুরুত্বপূর্ণ সিদ্ধান্ত ছিল। দ্বিতীয়ত পেস বিভাগে আল আমিন, শফিউল ইসলাম ও রুবেল হোসেনের মধ্যে কাকে রেখে কাকে নেওয়া হবে না। এখানে একেকজনের একেক রকম পছন্দ থাকতেও পারে। আমাদের সব পক্ষের কথা শুনতে হয়েছে আজকে।’ নির্বাচক কমিটি আছে, বোর্ডপ্রধান নিজেও বললেন যে দল নির্বাচন হয়ে গেছে আগেই। তাহলে দল ঘোষণার আগ মুহূর্তে কেন শুনতে হবে সব পক্ষের কথা! বিস্ময়কে ছাপিয়ে যায় বিস্ময়। অবাকপর্বের শুরু অবশ্য কথা শুরু হওয়ার আগেই। বিশ্বকাপের দল ঘোষণা বলে এমনিতেই সংবাদকর্মীদের বিশাল ভিড়। বোর্ডপ্রধান ও পরিচালকদের সঙ্গে কক্ষে ঢুকলেন চেনা-অচেনা আরও অনেকে, সেখানে যাঁদের থাকার কথা নয়, কোনো ভূমিকা রাখারও সুযোগ নেই। দল নির্বাচন করার মতো ঘোষণা দেওয়ার কাজটিও নির্বাচকদেরই হওয়া উচিত। তার পরও বিশ্বকাপ দল বলে বোর্ডপ্রধানের আগ্রহ থাকাটা অন্যায় কিছু নয়। কিন্তু সংবাদ সম্মেলনের মঞ্চে বোর্ডপ্রধানের সঙ্গে থাকলেন ক্রিকেট পরিচালনা কমিটির চেয়ারম্যান ও মিডিয়া কমিটির চেয়ারম্যানও! প্রধান নির্বাচক ফারুক আহমেদের জায়গা হলো এক কোনায়। বাকি দুই নির্বাচকের জায়গাই হলো না সেখানে, মিনহাজুল আবেদীন ও হাবিবুল বাশার বসে রইলেন কক্ষের পেছনে এক কোনায়! যেন কোনো রাজনৈতিক মঞ্চ বা মফস্বলের কোনো অনুষ্ঠান, যেখানে প্রয়োজনীয়তার চেয়ে মুখ দেখানোই মুখ্য! প্রধান নির্বাচক নন, দৃষ্টিকটুভাবে ১৫ জনের নামও পড়লেন বোর্ড প্রধান। প্রশ্নবাণের মুখে অবশ্য বোর্ডপ্রধান বারবার বললেন, নির্বাচকদের দলে তেমন কোনো পরিবর্তন হয়নি। ওই ‘তেমন’ পরিবর্তন আসলে কেমন পরিবর্তন, সেই প্রশ্নও উঠল। সবশেষে পরিস্থিতি সামাল দিয়ে ইতি টানার বক্তব্যেও রয়ে গেল অনেক বিতর্কের অবকাশ। সব মিলিয়ে নির্বাচিত দল নিয়ে প্রশ্ন সামান্যই, অনেক প্রশ্ন দল গঠন ও ঘোষণার প্রক্রিয়া নিয়ে। বাংলাদেশের দায়িত্বশীল ব্যক্তিরা কীভাবে নিজেরাই নিজেদের এমন হালকা ও হাস্যাস্পদ করে তোলেন!	1
বিশ্বকাপ নিয়ে... মাশরাফি বিন মুর্তজা মানুষের স্বপ্নের সীমানা কত দূর হতে পারে? বিশ্বকাপে দলকে নেতৃত্ব দেওয়া আসলে স্বপ্নকে ছাড়িয়ে যাওয়ার মতো। চোটাঘাতের কারণে এতটা হারিয়েছি যে অনেক দিন থেকেই ক্রিকেটে আমার ব্যক্তিগত চাওয়া-পাওয়ার কিছু নেই। শুধু যত দিন পারি দেশের জন্য উজাড় করে দিতে চাই নিজেকে। আমার ওপর আস্থা রাখায় বোর্ডকে ধন্যবাদ। সাকিব আল হাসান বিশ্বকাপ সব সময়ই বড় একটা রোমাঞ্চের নাম। আমিও দারুণ রোমাঞ্চিত। তৃতীয় বিশ্বকাপ খেলতে যাচ্ছি। তবে এবারের বিশ্বকাপ হবে আমার জন্য চ্যালেঞ্জের। কারণ গত বিশ্বকাপ যেভাবে খেলতে চেয়েছিলাম, সেভাবে হয়নি। তামিম ইকবাল তৃতীয় বিশ্বকাপ খেলতে যাচ্ছি। প্রথম বিশ্বকাপে খেলতে পারাটাই ছিল আনন্দের। এখন অনেক দায়িত্বটাও বুঝি, ভালো খেলতে হবে। হাঁটুর অস্ত্রোপচারের পর অবশ্য প্রথম লক্ষ্য সুস্থ হওয়া। যত দ্রুত সম্ভব মাঠে ফিরতে চাই, ভালো খেলার মতো ফিট হয়ে উঠতে চাই। মাহমুদউল্লাহ আল্লাহর কাছে শুকরিয়া যে দ্বিতীয়বার বিশ্বকাপ খেলতে যাচ্ছি। গত বছরটা খুব ভালো যাচ্ছিল না, কিন্তু শেষটা ভালো হয়েছে। সেটা ধরে রাখতে চাই বিশ্বকাপেও। গত বিশ্বকাপে অনেক তরুণ ছিলাম, এখন তুলনায় অনেক পরিণত। নিজের খেলাটা আরও ভালো বুঝি। আশা করি ভালো করতে পারব। মুমিনুল হক ভালো লাগছে। আন্তর্জাতিক ক্রিকেট খেললেও বিশ্বকাপ খেলার সুযোগ সবার সব সময় হয় না। এখন দলে থাকার চেয়েও গুরুত্বপূর্ণ হলো পারফর্ম করা। ভালো খেলতে চাই বিশ্বকাপে। দেশের জন্য কিছু করতে চাই। এনামুল হক প্রত্যেক ক্রিকেটারের স্বপ্ন টেস্ট খেলা, বিশ্বকাপ খেলা। আমারও একটা বড় স্বপ্ন পূরণ হতে যাচ্ছে। সত্যি বলতে, ক্রিকেটার হিসেবে গর্ব হচ্ছে। টি-টোয়েন্টি বিশ্বকাপ খেলেছি। তখন দেখেছি এতগুলো দল, এত ক্রিকেটার, একটা মেলা, উৎসবের মতো ছিল। অস্ট্রেলিয়ায় গিয়ে তাই রোমাঞ্চটা আরও বেশি হবে। ওখানে খেলা চ্যালেঞ্জিং হবে। লক্ষ্য আছে, তবে সেটা নিজের কাছে রাখতে চাই। নাসির হোসেন বিশ্বকাপ খেলার স্বপ্ন সবারই থাকে। ভালো লাগছে যে আমার স্বপ্নপূরণ হচ্ছে। দলের বাইরে থাকার সময়টা সব দিক থেকেই ছিল অনেক কঠিন। অনেক পরিশ্রম করেছি। বিশ্বকাপ মাথায় ছিল না। আমি চেষ্টা করেছি নিজের মতো খেলতে, উপভোগ করতে। আরাফাত সানি বিশ্বকাপ খেলতে যাওয়ার অনুভূতি কীভাবে বলতে হয় আসলে জানা নেই আমার। আমি দারুণ খুশি, রোমাঞ্চিত। দল যেভাবে চায়, সেভাবে বোলিং করার চেষ্টা করব। এখন প্রথম লক্ষ্য নিজেকে ফিট রাখা। আল আমিন হোসেন খুব ভালো লাগছে। স্বস্তি লাগছে। গত বছর খুব ভালো বোলিং করেছি। কিন্তু জিম্বাবুয়ে সিরিজটা ভালো করতে পারিনি বলে একটু ভয়ে ছিলাম। প্রিমিয়ার লিগেও সুযোগ পাচ্ছিলাম না। কিন্তু শেষ কয়েকটা ম্যাচে সুযোগ পেয়ে ভালো করেছি। ছন্দ ফিরে পেয়েছি। তাইজুল ইসলাম ভালো লাগছে অবশ্যই। জাতীয় দলে এসে দুটি সিরিজে ভালো করেছি বলেই বিশ্বকাপ খেলার সুযোগ পেলাম, এ জন্য আরও ভালো লাগছে। ভারত-অস্ট্রেলিয়া সিরিজ, বিগ ব্যাশ দেখে বোঝার চেষ্টা করছি অস্ট্রেলিয়ায় স্পিনারদের কীভাবে বল করা উচিত। সাব্বির রহমান অনুভূতি ভাষায় প্রকাশ করার নয়। সবচেয়ে বড় কথা, আমার বাবার স্বপ্ন ছিল ছেলে বিশ্বকাপে খেলবে। সেটা পূরণ করতে পেরে ভালো লাগছে। টি-টোয়েন্টি বিশ্বকাপ খেলেছি, কিন্তু এটা তো আসল বিশ্বকাপ। খুব রোমাঞ্চিত আমি। তাসকিন আহমেদ প্রথম স্বপ্ন ছিল বাংলাদেশ দলে খেলা। মানুষের স্বপ্ন তো আর থেমে থাকে না। এখন আরেকটা স্বপ্ন পূরণ হতে যাচ্ছে। বিশ্বকাপে এমন কিছু করতে চাই যেন ক্রিকেট-বিশ্বে এমন আলোচনা হয় যে বাংলাদেশেও একজন এমন ফাস্ট বোলার আছে। নায়ক হতে চাই বিশ্বকাপে। সৌম্য সরকার বুঝে উঠতে সময় লাগছে। বিশ্বকাপ খেলার স্বপ্ন সব সময় দেখেছি। কিন্তু এত দ্রুত স্বপ্ন সত্যি হবে, ভাবিনি। সম্ভাবনা আছে বুঝেই চেষ্টা করেছি লিগে ভালো খেলতে। চেষ্টার ফল পেয়েছি।	1
খুচরো তথ্য টানা তৃতীয় বিশ্বকাপ খেলতে যাচ্ছেন সাকিব, তামিম ও মুশফিক। তৃতীয় বিশ্বকাপ খেলবেন মাশরাফিও, ২০০৩ ও ২০০৭-এর পর এবার। দ্বিতীয় বিশ্বকাপ খেলবেন মাহমুদউল্লাহ ও রুবেল। প্রথমবার বিশ্বকাপ খেলবেন বাকি ৯ জন। ২০১০ সালে নিউজিল্যান্ড ও ২০১২ সালে অস্ট্রেলিয়ায় অনূর্ধ্ব-১৯ বিশ্বকাপ খেলেছেন এনামুল ও সৌম্য। নিউজিল্যান্ডের বিশ্বকাপে ছিলেন মুমিনুলও, অস্ট্রেলিয়ায় তাসকিন। বিশ্বকাপে বাংলাদেশের হয়ে সবচেয়ে বেশি ম্যাচ খেলেছেন মোহাম্মদ রফিক, ১৭টি। মোহাম্মদ আশরাফুল ১৬টি। এই দলের সবচেয়ে অভিজ্ঞ সাকিব, মুশফিক ও তামিম, ১৫টি করে। 	1
বিরোধী ক্রুইফ সবাই যখন বড়দিনের ছুটিতে, তখন মাঠে নামতে কেমন লাগে? তাও আবার ৪৮ ঘণ্টার মধ্যে খেলতে হয় দুটি ম্যাচ! ব্যাপারটা নিয়ে নিজের বিরক্তিটা রাখঢাক না রেখেই জানিয়ে দিয়েছিলেন ম্যানচেস্টার ইউনাইটেড কোচ লুই ফন গাল। মজার ব্যাপার, ফন গালের সঙ্গে অনেকেই একমত হলেও উলটো সুরে গাইছেন তাঁরই স্বদেশি। ইয়োহান ক্রুইফ বলছেন, এই ব্যবস্থার সঙ্গে ফন গালের মানিয়ে চলা উচিত। ক্রুইফের যুক্তি, এটাই ইংল্যান্ডের ঐতিহ্য। খেলোয়াড়দের ওপর চাপ গেলেও দর্শকেরা এ সময় খেলা দেখাটা দারুণ উপভোগ করেন। ইংলিশ লিগের তুঙ্গস্পর্শী জনপ্রিয়তার অনেকগুলো কারণের একটিও এটি। এখন কি ফন গাল ‘যস্মিন দেশে যদাচার’ কথাটা মেনে নেবেন? এএফপি।	1
লাজুক তোরে তারকা খেলোয়াড়দের ভক্ত থাকবেই। পুরুষের পাশাপাশি নারী ভক্তেরও অভাব নেই তাঁদের। সুন্দরী মেয়ে ভক্তদের একটু-আধটু ‘বিড়ম্বনা’ তো কমবেশি সব তারকাকেই সহ্য করতে হয়। কিন্তু ইয়াইয়া তোরের কাছে নারী ভক্ত মানেই মূর্তিমান উপদ্রব। মাঠে যতই তেড়েফুঁড়ে খেলুন, মাঠের বাইরে ম্যানচেস্টার সিটির এই মিডফিল্ডার খুবই লাজুক। এতই যে, বিপরীত লিঙ্গের কোনো ভক্ত বেশি কাছে এলেই বিব্রত বোধ করেন। আর বেশি বিরক্ত করলে? তোরে নিজেই বলছেন, ‘আমি পালিয়ে যাই। আমাকে তো প্রায়ই নিজের ফোন নম্বরটাও বদলাতে হয়।’ অনেকবার ইচ্ছে করে ভুল নম্বরও দিয়েছেন! তোরের কথা, ব্যক্তিগত জীবনে তিনি স্ত্রীকে নিয়ে দারুণ সুখী একজন মানুষ। ভক্তের এত ‘ভালোবাসা’ তাঁর না হলেও চলে! মিরর।	1
অলৌকিক কফি কিছুতেই কিছু হচ্ছিল না। প্রথম সেটে লড়াই-ই করতে পারলেন না, হারলেন ৬-০-তে। পার্থে হফম্যান কাপ সেরেনা উইলিয়ামসকে তখন যেন চোখ রাঙাচ্ছে সরাসরি সেটে উড়ে যাওয়ার লজ্জায়। কিন্তু এরপরই তিনি ঘুরে দাঁড়ালেন দারুণভাবে, পরের দুই সেটে ইতালির ফ্লাভিয়া পানেত্তা দাঁড়াতেই পারলেন না সেরেনার সামনে। কিন্তু কোন জাদুমন্ত্রে সেরেনা নিজেকে ফিরে পেলেন এভাবে? নিজে জানিয়েছেন, প্রথম সেটে হারের পর কয়েক চুমুক এসপ্রেসো কফি পান করেছিলেন। সেটাই কাজ করেছে টনিকের মতো। সেরেনার চোখে এটা তাই এখন ‘মিরাকল কফি’! কেউ চাইলে এই কফি-থেরাপি পরীক্ষা করে দেখতে পারেন। এএনআই। 	1
জুটি এ পর্যন্ত ম্যানচেস্টার ইউনাইটেডের হয়ে ৩ গোল করেছেন অ্যান্ডার হেরেরা, ওই তিন ম্যাচেই গোল পেয়েছেন অ্যাঙ্গেল ডি মারিয়াও।	1
ফিরলেন ওঁরা কৃষ্ণের দলে গত নভেম্বরে তাঁদের নিষেধাজ্ঞা তুলে নেওয়ার পরই বিশ্ব হকি লিগের দ্বিতীয় রাউন্ডের প্রাথমিক দলে ডাক পান রাসেল মাহমুদ জিমি, কামরুজ্জামান রানা ও ইমরান হাসান পিন্টু। কাল ঘোষিত ১৮ জনের চূড়ান্ত দলেও জায়গা করে নিয়েছেন এই তিন খেলোয়াড়। সর্বশেষ এশিয়ান গেমসে ভরাডুবির পর জিমি, রানা ও পিন্টুকে চূড়ান্ত দলে রেখে হকির কর্মকর্তারা যেন মেনেই নিলেন, এঁদের ছাড়া বাংলাদেশের সেরা দল গড়া যায় না। আর আগেই ইঙ্গিত মিলেছিল, বাংলাদেশ হকি দল পেতে পারে নতুন অধিনায়ক। হয়েছে সেটাই। চয়নকে সরিয়ে নতুন অধিনায়ক করা হয়েছে কৃষ্ণ কুমারকে। পুরোনো ও অভিজ্ঞদের নিয়েই গড়া হয়েছে এবারের জাতীয় দল। সম্প্রতি অনূর্ধ্ব-২১ এএইচএফ কাপে অপরাজিত চ্যাম্পিয়ন হওয়া যুবদল থেকে সুযোগ পেয়েছেন আশরাফুল ইসলাম। ইনচন এশিয়ান গেমসে বাদ পড়া রেজাউল করিম ফিরেছেন। চার বছর পর জাতীয় দলে ফিরেছেন রিমন কুমার। আগামী ১৭-২৫ জানুয়ারি সিঙ্গাপুরে হবে বিশ্ব হকি লিগের দ্বিতীয় রাউন্ড। ‘বি’ গ্রুপে বাংলাদেশের সঙ্গী পোল্যান্ড, জাপান ও সিঙ্গাপুর। ‘এ’ গ্রুপে খেলবে মালয়েশিয়া, ফিজি, ওমান ও ইউক্রেন। বিশ্ব হকি লিগের সেমিফাইনাল পর্বে যেতে হলে এই আট দলের মধ্যে অন্তত তৃতীয় হতেই হবে বাংলাদেশকে। সহকারী কোচ মামুনুর রশীদ জানান কাজটা সহজ নয়, ‘আমাদের পরের রাউন্ডে ওঠার সুযোগ আছে, তবে সেটা অনেক সমীকরণ মিলিয়ে। তবে আমরা আশাবাদী থাকতে চাই পরের রাউন্ডে খেলব।’ গত এশিয়ান গেমসে দেখা গেছে, বেশির ভাগ ম্যাচেই শেষ কোয়ার্টারে খেই হারিয়ে ফেলে বাংলাদেশ। দলের এই দুর্বলতা নিয়েই বেশি কাজ হয়েছে বলে জানালেন তিনি, ‘ফিটনেস নিয়ে অনেক কাজ করা হয়েছে। তবে আক্ষেপ, একটি প্রস্তুতি ম্যাচও খেলতে পারিনি।’ জিমিদের ফিরে পেয়ে খুশি জাতীয় দলের সাবেক এই অধিনায়ক, ‘জিমি অবশ্যই ভালো খেলোয়াড়। ওকে সুযোগ দিয়েছি সেরা একাদশে খেলাব বলেই।’ ১০ জানুয়ারি মালয়েশিয়ায় যাবে বাংলাদেশ। সেখানে ১২ ও ১৩ জানুয়ারি দুটি প্রস্তুতি ম্যাচ খেলার কথা মালয়েশিয়া অনূর্ধ্ব-২১ দলের সঙ্গে। ১৫ জানুয়ারি সিঙ্গাপুরে শেষ প্রস্তুতি ম্যাচ খেলবে ওমানের সঙ্গে। বাংলাদেশ হকি দল: কৃষ্ণ কুমার (অধিনায়ক), সারোয়ার হোসেন (সহ-অধিনায়ক), মামুনুর রহমান চয়ন, রাসেল মাহমুদ জিমি, পুষ্কর খীসা মিমো, কামরুজ্জামান, মইনুল ইসলাম, ইমরান হাসান, হাসান যোবায়ের নিলয়, খোরশেদুর রহমান, মিলন হোসেন, আবু সাইদ নিপ্পন, ফরহাদ আহমেদ, অসীম গোপ, রুম্মন সরকার, রেজাউল করিম, আশরাফুল ইসলাম ও রিমন কুমার। 	1
শিরোপা গেল প্রাইম ব্যাংকে শেষ ম্যাচটা জেতো, কোনো হিসাব-নিকাশের অবকাশ না রেখে জিতে নাও ঢাকা প্রিমিয়ার ক্রিকেট লিগের শিরোপা। পরশু প্রাইম ব্যাংক ক্রিকেট ক্লাব করল সেটাই। মিরপুর শেরেবাংলা স্টেডিয়ামে আবাহনীকে ৯ উইকেটে উড়িয়ে দিয়েই প্রথমবারের মতো লিগ চ্যাম্পিয়ন হলো দলটি। পরশু প্রাইম ব্যাংক শিরোপার সুবাস গায়ে মেখেই যায় মধ্যাহ্নবিরতিতে। টস হেরে ব্যাটিং করা আবাহনী যে ৪৪.২ ওভারেই অলআউট ১৬০ রানে! ১৬১ রানের লক্ষ্যটা মাত্র ২৭.৩ ওভারেই পেরিয়ে যায় প্রাইম ব্যাংক। জয়ের সঙ্গে দূরত্ব মাত্র ৬ রান, তখন সৌম্য সরকার আউট না হলে ১০ উইকেটেই জিতত ঢাকার শীর্ষ ক্রিকেট লিগের অষ্টম চ্যাম্পিয়নরা। বিশ্বকাপ দলে সুযোগ পাওয়াটা ৯৭ রানের দুর্দান্ত একটা ইনিংস খেলেই উদ্যাপন করেছেন ম্যাচসেরা সৌম্য। ৯১ বলে ৯৭ রান, ৭ চারের সঙ্গে ৭ ছক্কা; স্মরণীয় এক দিনে এই বাঁহাতি ওপেনারের যা একটু আক্ষেপ সেঞ্চুরিটা না পাওয়া। আবাহনীর অনিয়মিত বোলার আবদুল মজিদকে ছক্কা মেরেই দলের জয় ও সেঞ্চুরি নিশ্চিত করতে গিয়েছিলেন, কিন্তু ধরা পড়ে যান বদলি ফিল্ডার সুব্রত সরকারের হাতে। ১৫৫ রানের উদ্বোধনী জুটির অংশীদার সৈকত আলী অপরাজিত থাকেন ৫৮ রানে (৭২ বল)। এর আগে ১২২ রানে নাসির হোসেনের (৫৫ রান) বিদায়ের পর আবাহনী শেষ ৭ উইকেট হারায় মাত্র ৩৮ রানে। ১ সেঞ্চুরি ও ৪ ফিফটিতে ৫০ গড়ে ৫৫০ রান—লিগের পারফরম্যান্স দিয়েই বিশ্বকাপ দলে জায়গা পেয়ে গেলেন নাসির। বিকেএসপিতে দিনের আরেক ম্যাচে মোহামেডানকে ৩ উইকেটে হারিয়ে রানার্সআপ হয়েছে প্রাইম দোলেশ্বর। মোহামেডান করেছিল ২২০, সর্বোচ্চ ৪৫ রান ওপেনার মোহাম্মদ মিঠুনের। প্রাইম ব্যাংকের পা হড়কানোর অপেক্ষায় থাকা দোলেশ্বর জয় পায় ৭ বল হাতে রেখে। ফিফটি পেয়েছেন দলের দুই ওপেনার মেহেদী মারুফ (৫৮) ও রনি তালুকদার (৬৩)। লিগে সবচেয়ে বেশি ৭১৪ রানের মালিক রনির এটি পঞ্চম পঞ্চাশোর্ধ্ব ইনিংস। দিনের সবচেয়ে বড় ইনিংসটি খেলেছেন এনামুল হক (বিজয়)। ফতুল্লায় জাতীয় দলের এই ব্যাটসম্যানের অপরাজিত ১৫০ রানের (১৪৬ বল) ইনিংসেই ৪৫ ওভারে ৩ উইকেটে ২৮৮ রান করে কলাবাগান ক্রিকেট একাডেমি। লিস্ট ‘এ’ ম্যাচে এনামুলের ব্যক্তিগত সর্বোচ্চ ইনিংসটি সাজানো ৭ চার ও ১০ ছক্কায়। জবাবে রূপগঞ্জ করতে পারে ২৫০ রান। ৩৮ রানের এই জয়ে কলাবাগান একাডেমি হয়েছে চতুর্থ। পয়েন্ট ও মুখোমুখি লড়াইয়ের হিসেবে সমতায় থাকলেও রানরেটে এগিয়ে আবাহনী হয়েছে তৃতীয়। দুদলেরই পয়েন্ট ২০। ১৬ ম্যাচে ১৬ পয়েন্ট নিয়ে মোহামেডান লিগ শেষ করল পঞ্চম স্থানে থেকে। সমান পয়েন্ট নিয়ে ষষ্ঠ লিজেন্ডস অব রূপগঞ্জ।	1
‘বিশ্বকাপ দিয়ে নিজেকে চেনাতে চাই’ নিউজিল্যান্ড ও অস্ট্রেলিয়ায় দুটি বিশ্বকাপ খেলেছেন তিনি। খেলেছেন ২০১০ ও ২০১২ অনূর্ধ্ব-১৯ বিশ্বকাপ। এবার যাচ্ছেন আসল বিশ্বকাপেই। আলোচনায় যদিও ছিলেন, তার পরও বাংলাদেশের বিশ্বকাপ দলে ছোটখাটো চমক তাঁর নামটিই। সৌম্য সরকার জানালেন, বিশ্বকাপ খেলতে যাওয়ার অনুভূতি ও বেড়ে ওঠার কথা দল ঘোষণার পর বলেছিলেন, অনুভূতি বুঝে উঠতে পারছেন না। এখন কি একটু হজম হলো? সৌম্য সরকার: সত্যি বলতে, এখনো হয়নি। একটা ঘোরের মধ্যে আছি যেন। ছোট থেকেই চারপাশে বিশ্বকাপ বিশ্বকাপ শুনে এসেছি, টিভিতে দেখেছি। কত আলোচনা, কথা, উন্মাদনা বিশ্বকাপ নিয়ে। সেই বিশ্বকাপ খেলতে যাচ্ছি আমি। স্বপ্নের ভেতর আছি যেন। অভিনন্দনের বন্যায় ভাসছেন নিশ্চয়ই? সৌম্য: তা তো হবেই, বিশ্বকাপ বলে কথা। চারপাশের সবাই, সাতক্ষীরার অনেকেই অভিনন্দন জানিয়েছেন। আমার মা সাতক্ষীরায় থাকেন, বাবা সরকারি কর্মকর্তা, থাকেন চুয়াডাঙ্গায়। দুই ভাইয়ের সঙ্গে আমি ঢাকায় থাকি। সবাই অনেক অ-নে-ক খুশি। প্রিমিয়ার লিগে ভালো পারফর্ম করেছেন, তবু বিশ্বাস কতটা ছিল? সৌম্য: জিম্বাবুয়ে সিরিজে ওয়ানডে অভিষেক হলো, তখন বুঝলাম যে আমাকে নিয়ে হয়তো ভাবা হচ্ছে। এর আগে জিম্বাবুয়ে ‘এ’ দলের বিপক্ষে সিরিজে সর্বোচ্চ রান করেছিলাম। ভাবলাম যে বিশ্বকাপের ৩০ জনের দলে অন্তত থাকব। প্রিমিয়ার লিগে রান পেলে মূল দলেও থাকতে পারি। এ জন্য ইচ্ছে ছিল লিগে ভালো করার। সেটা করেছি, তার পরও নিশ্চিত ছিলাম না। খবরটা শুনে তাই অসম্ভব ভালো লেগেছে। বেড়ে ওঠার কথা বলুন, ক্রিকেটের শুরু কীভাবে? সৌম্য: আমার বড় ভাই ক্রিকেট খেলতেন, ছোট থেকেই ওর সঙ্গে মাঠে যেতাম। খেলতে ভালো লাগত আমার। ২০০৪ সালে প্রথম ক্রিকেট বলে খেলি, পরের বছর অনূর্ধ্ব-১৩ খেলতে প্রথমবার এলাম ঢাকায়। ২০০৬‍ সালে বিকেএসপিতে। ওখানেও প্রথম বছর সিরিয়াস ছিলাম না, তখন মনের আনন্দে খেলতাম। একবার অনূর্ধ্ব-১৭ দল করতে গিয়ে বাদ দেওয়া হলো আমাকে। তখন জেদ চেপে গেল মনে। সেখান থেকেই সিরিয়াসলি শুরু। বিকেএসপির হয়েই ঢাকার ক্লাব ক্রিকেটে খেলি, এরপর ভিক্টোরিয়া হয়ে এবার তো প্রাইম ব্যাংক। বড় ভাই পুষ্পেন সরকার তো আপনার সবচেয়ে বড় অনুপ্রেরণা? সৌম্য: তারহাত ধরেই খেলা শুরু। অনেক দিন খেলেছে সে, ঢাকার ক্লাব ক্রিকেট, করপোরেট ক্রিকেটে খেলেছে। পরে ইনজুরির কারণে চালিয়ে যেতে পারেনি। এ জন্য খুব করে চেয়েছে আমাকে বড় ক্রিকেটার বানাতে। বিকেএসপিতে দেওয়াসহ আমাকে দেখাশোনা সব ভাইয়াই করেছেন। আমিও চেয়েছি ভাইয়ের জন্য হলেও ভালো করতে। ক্রিকেটে আদর্শ কেউ ছিল? সৌম্য: দেশে সব সময়ের আদর্শ মাশরাফি ভাই। সাকিব ভাইও। দেশের বাইরে ব্রায়ান লারা, কুমার সাঙ্গাকারা ও যুবরাজ সিং। নির্বাচকেরা আপনাকে অলরাউন্ডারের ভূমিকায় দেখতে চান, কতটা পারবেন বলে বিশ্বাস আপনার? সৌম্য:বোলিংআগেও করতাম, তবে গত কিছুদিনে একটু বেশি জোর দিয়েছি। এবার লিগে ভালোই হয়েছে বোলিং। আশা করি, নির্বাচকদের চাওয়া পূরণ করতে পারব। ২০১০ সালে নিউজিল্যান্ড, ২০১২ সালে অস্ট্রেলিয়ায় যুব বিশ্বকাপ খেলেছেন, ওই অভিজ্ঞতা কতটা মনে আছে? সৌম্য:শুরুতেমানিয়ে নিতে একটু সমস্যা হয়েছিল। আস্তে আস্তে ঠিক হয়েছে। দুটি বিশ্বকাপেই আমি খুব খারাপ করিনি, খুব ভালোও না। তখনকার চেয়ে আমার খেলায় উন্নতি হয়েছে। মূল বিশ্বকাপের চ্যালেঞ্জটাও অনেক বেশি। আমরা তো আগেভাগেই যাচ্ছি। আশা করি, মানিয়ে নিতে পারব দ্রুত। বিশ্বকাপে স্বপ্ন, লক্ষ্য? সৌম্য:প্রথমলক্ষ্য অবশ্যই সেরা একাদশে ঢোকা। সুযোগ পেলে নিজেকে উজাড় করে দিতে চাই। এমন খেলতে চাই যেন বিশ্বকাপ দিয়ে দেশের মানুষ আমাকে চিনতে পারে। 	1
জয় দেখছে দক্ষিণ আফ্রিকা বৃষ্টির কারণে কাল চতুর্থ দিনের খেলা শুরু হয়েছে চা-বিরতির পর। তবে মাঠে নিয়ন্ত্রণ প্রতিষ্ঠায় স্বাগতিক দক্ষিণ আফ্রিকার জন্য তা বাধা হতে পারেনি। দ্বিতীয় ইনিংসে ১৩ রানে শেষ ৬ উইকেট তুলে নিয়ে ওয়েস্ট ইন্ডিজকে ২১৫ রানে গুঁড়িয়ে দিয়েছে প্রোটিয়ারা। ৯ রানে ১ উইকেট হারিয়ে দিন শেষ করা স্বাগতিকদের জয়ের জন্য শেষ দিনে দরকার মাত্র ১১৫ রান। পরশু দক্ষিণ আফ্রিকার প্রথম ইনিংস থামে ৪২১ রানে। দলকে ৯২ রানের লিড এনে দিতে বড় অবদান এবি ডি ভিলিয়ার্সের। ক্যারিয়ারের ২১তম টেস্ট সেঞ্চুরি পাওয়া ডি ভিলিয়ার্স ১৯৪ বলে করেছেন ১৪৮ রান। টেস্ট সেঞ্চুরিতে গ্যারি কারস্টেনকে ছুঁয়ে ফেলা ডি ভিলিয়ার্সের সামনে এখন শুধু হাশিম আমলা (২৩), গ্রায়েম স্মিথ (২৭) ও জ্যাক ক্যালিস (৪৫)। ক্রিকইনফো।	1
১ বলে ৭ রান রান মোটে ১৬। এই রানের ৭-ই আবার এক বল থেকে পাওয়া। পরশু ওয়েস্ট ইন্ডিজের দ্বিতীয় ইনিংসে ৭ রান নিয়েই হিসাবের খাতা খুলেছিলেন ক্রেগ ব্রাফেট। আর তাতেই ইতিহাস, টেস্ট ইতিহাসে এই প্রথম কোনো ব্যাটসম্যান রানের খাতা খুললেন ৭ রান নিয়ে। মুখোমুখি হওয়া অষ্টম বলে ওয়েস্ট ইন্ডিয়ান ওপেনার দৌড়ে নিয়েছিলেন ৩ রান, বাকি ৪ এসেছে এবি ডি ভিলিয়ার্সের ওভার থ্রোটা বাউন্ডারি হয়ে যাওয়ায়। ২০০১ সালের পর এক বলে ৭ রান পাওয়া চতুর্থ ব্যাটসম্যান ব্রাফেট।	1
সিডনিতে আছেন হিউজও ব্যাটে-বলে জমজমাট লড়াই আর পাল্টাপাল্টি কথার তিরে মাঝে কিছুদিনের জন্য আড়ালে চলে গিয়েছিলেন ফিল হিউজ। সিডনি টেস্ট আবার ফিরিয়ে আনছে তাঁর স্মৃতি। ফিরে এসেছে শোকের আবহও। বাউন্সারের আঘাতে এ মাঠেই তো শেষবারের মতো লুটিয়ে পড়েছিলেন ফিল হিউজ। সতীর্থকে হারানোর তীব্র অনুভূতি নিয়েই সিডনিতে সিরিজের চতুর্থ ও শেষ টেস্টে সফরকারী ভারতের মুখোমুখি অস্ট্রেলিয়া। এমন ভারাক্রান্ত হৃদয়ে এর আগে কোনো অস্ট্রেলিয়া দল এসসিজিতে খেলতে নামেনি৷ অস্ট্রেলিয়ানদের মনের অবস্থা কাল কিছুটা বুঝিয়েছেন অধিনায়ক স্টিভেন স্মিথ, ‘যেখানে ওই ঘটনাটা ঘটেছিল সেই মাঠে আবার ফিরে আসা ছেলেদের জন্য ভীষণ কঠিন। বিশেষ করে সেদিন যাঁরা সামনে থেকে ঘটনাটা দেখেছিলেন।’ সেদিন হিউজ-ট্র্যাজেডির প্রত্যক্ষদর্শী যাঁরা ছিলেন, তাঁদের মধ্যে চারজন আজ থাকছেন সিডনি টেস্টেও। ব্র্যাড হাডিন, ডেভিড ওয়ার্নার, শেন ওয়াটসন ও নাথান লায়ন। এর মধ্যে হাডিন তো এখনো প্রয়াত সতীর্থের নাম শুনলেই আবেগাপ্লুত হয়ে যান, ‘সিডনিতে টেস্ট আমি সবচেয়ে বেশি উপভোগ করতাম। এটাই আমার কাছে বিশ্বের সেরা মাঠ। কিন্তু এবার নিজেকে সামলাতে পারছি না। আমাদের সবার জীবনের অনেক বড় অংশ ছিল হিউজ।’ সিরিজ নিষ্পত্তি হয়ে গেছে মেলবোর্নে ড্রয়ের পরই। তবে সিডনিতে খেলা দেখবেন হিউজের পরিবার। তাঁদের সম্মানেও নিজেদের সেরাটা দিতে চান স্মিথ, ‘আমরা পুরো গ্রীষ্মে যেমন আক্রমণাত্মক ক্রিকেট খেলেছি, এখানেও সেটাই খেলব। এখানে ভালো খেলে আমরা হিউজের পরিবারকে গর্বিত করতে চাই।’ এএফপি, ক্রিকইনফো। মহেন্দ্র সিং ধোনির হঠাৎ অবসরে পাকাপাকিভাবে টেস্ট অধিনায়কের দায়িত্ব পাওয়া বিরাট কোহলিকেও ছুঁয়ে যাচ্ছে শোক। তবে শোকের পাশাপাশি স্মিথের মতোই তাঁর কাছেও মাঠের খেলাটা গুরুত্বপূর্ণ। সিরিজ হেরে গেলেও তাই শেষ টেস্টে গা-ছাড়া হয়ে থাকতে রাজি নন কোহলি, ‘আমরা লড়াই থেকে পিছু হটতে চাই না। ইতিবাচক ক্রিকেটই খেলব।’ মাঠে এবং মাঠের বাইরে যাঁর সঙ্গে কোহলির লড়াইটা সবচেয়ে জমে উঠেছিল সেই মিচেল জনসন অবশ্য চোটের কারণে নেই এই টেস্টে। তাঁর জায়গায় দলে এসেছেন পেসার মিচেল স্টার্ক। কিন্তু জনসন না থাকলেও কোহলির কি স্বস্তি আছে! এখন অধিনায়কের বাড়তি দায়িত্ব কাঁধে। ধোনির অনুপস্থিতিতে অ্যাডিলেডে নেতৃত্ব দিয়ে প্রশংসা কুড়িয়েছিলেন। সিডনিতে কোহলি চাইছেন সেটাকেও ছাড়িয়ে যেতে, ‘অ্যাডিলেডে আমি কী ভুল করেছি, কোথায় উন্নতির সুযোগ আছে সেটা নিয়ে গত কয়েক দিনে অনেক ভেবেছি। আশা করি, এখানে সেগুলো শুধরে নিতে পারব।’	1
ব্র্যাডম্যানের আরও কাছে সাঙ্গাকারা বিশ্বকাপের পর ওয়ানডেকে বিদায় জানাবেন, এমন পরিকল্পনার কথা আগেই জানিয়েছিলেন। টেস্ট ক্যারিয়ারটাও খুব বেশি লম্বা করার ইচ্ছে হয়তো ছিল না কুমার সাঙ্গাকারার। এখন কি সেই ইচ্ছেটা হচ্ছে? হতেই পারে। স্যার ডন ব্র্যাডম্যানকে ছুঁতে গেলে যে টেস্ট ক্যারিয়ারটাকে আরেকটু লম্বা করতেই হয়। ওয়েলিংটনে টেস্ট ক্যারিয়ারের ১১তম ডাবল সেঞ্চুরিটি পেয়েছেন। আর একবার দুই শ করতে পারলেই ছুঁয়ে ফেলবেন ব্র্যাডম্যানের সবচেয়ে বেশি ডাবল সেঞ্চুরির রেকর্ড। চিন্তাটা সাঙ্গাকারার মাথায় উঁকি দিচ্ছে বলেই হয়তো বলেছেন, ‘ডনের পাশে বসতে পারলে ভালোই লাগবে। তবে এটা নির্ভর করছে বিশ্বকাপের পর সবকিছু কেমন যায়, তার ওপর। ভবিষ্যৎ নিয়ে আমার ভাবনা কী হবে, সেটা অনুমান করা খুব কঠিন। তবে আরও কয়েক মাস টেস্ট ক্রিকেট চালিয়ে যাওয়া যায় কি না এটা নিয়ে ভেবে দেখার প্রতিশ্রুতি আমি নির্বাচকদের দিয়েছি।’ দলের রান ৩৫৬, সাঙ্গাকারা একাই করেছেন ২০৩, বাকিদের অবদান ১৫৩। শ্রীলঙ্কা নয়, বেসিন রিজার্ভে নিউজিল্যান্ড বোলারদের প্রতিপক্ষ যেন শুধুই সাঙ্গাকারা। অথচ পরশু দিনটা যখন শুরু করেন, ৫ উইকেটে মাত্র ৭৮ রান নিয়ে শ্রীলঙ্কা ধুঁকছে। একপাশে নিয়মিত বিরতিতে উইকেট পড়েছে কিন্তু হাল ছাড়েননি সাঙ্গাকারা। ষষ্ঠ উইকেটে দিনেশ চান্ডিমালের সঙ্গে ১৩০ রানের জুটি গড়ে দলকে নিয়ে যান সম্মানজনক জায়গায়। এরপর প্রসাদ, হেরাথ ও লাকমলের সঙ্গে তাঁর ৩৪, ৪৭ ও ৬৭ রানের জুটি প্রথম ইনিংসে ১৩৫ রানের লিডও দেয় শ্রীলঙ্কাকে। জবাব দিতে নেমে তৃতীয় দিন শেষে নিউজিল্যান্ড তুলেছে ৫ উইকেটে ২৫৩। ষষ্ঠ উইকেটে কেন উইলিয়ামসন ও বিজে ওয়াটলিংয়ের অবিচ্ছিন্ন ৯৪ রানের জুটি আশা জোগাচ্ছে তাদের। দ্বিতীয় ইনিংসের শুরুটা কিন্তু দারুণ করেছিল নিউজিল্যান্ড। টম ল্যাথাম ও হামিশ রাদারফোর্ডের ওপেনিং জুটিতে আসে ৭৫ রান। তবে এর পরই মাত্র ৩০ বলের ব্যবধানে ৩ উইকেট পড়ে গেলে ব্যাকফুটে চলে যায় কিউইরা। ল্যাথাম-রাদারফোর্ডের সঙ্গে ফিরে যান রস টেলরও। ওয়েলিংটনে এর আগের টেস্টেই ভারতের বিপক্ষে ৩০২ রানের অসাধারণ এক ইনিংস খেলেছিলেন নিউজিল্যান্ড অধিনায়ক ব্রেন্ডন ম্যাককালাম। তবে এবার তিনি ব্যর্থ দুই ইনিংসেই। প্রথম ইনিংসে শূন্য রানে বোল্ড, কাল দ্বিতীয় ইনিংসে করেছেন ২২ রান। ম্যাককালাম ও নিশাম ফিরে যাওয়ার পর দলের পুরো দায়িত্ব যেন তুলে নেন উইলিয়ামসন। আর শ্রীলঙ্কা তো এমনিতেই তাঁর প্রিয় প্রতিপক্ষ। কালকের অপরাজিত ৮০ রানের আগে শ্রীলঙ্কার বিপক্ষে তাঁর সর্বশেষ ৫টি ইনিংস ১৩৫, ১৮, ৫৪, ৩১* ও ৬৯। কালকের ইনিংসটার জন্য অবশ্য কিছুটা কৃতজ্ঞ থাকবেন শ্রীলঙ্কান ফিল্ডারদের কাছে। ২৯ ও ৬০ রানে তাঁর ক্যাচ পড়েছে। কে জানে তার জন্য আজও মূল্য দিতে হয় কি না শ্রীলঙ্কাকে! এএফপি, ক্রিকইনফো। 	1
বিশ্বকাপেই খেলবেন ক্লার্ক চোটের কারণে অ্যাডিলেড টেস্টের পরই ছিটকে গিয়েছিলেন সিরিজ থেকে। তখন মাইকেল ক্লার্ক বলেছিলেন, বিশ্বকাপ না খেলতে পারার সংশয় তো আছেই, এমনকি ক্যারিয়ারই শেষ হয়ে যেতে পারে তাঁর। পরে অবশ্য অবস্থার উন্নতি হয়েছে। বিশ্বকাপে খেলার সম্ভাবনাও বেড়েছে ক্লার্কের। না, চোট সারেনি এখনো, তবে অস্ট্রেলিয়ান সংবাদমাধ্যমের খবর, তাঁকে রেখেই চূড়ান্ত দল ঘোষণা করতে যাচ্ছেন নির্বাচকেরা। গ্রুপ পর্যায়ের সব ম্যাচে ক্লার্ককে না পেলেও নাকি তাঁদের সমস্যা নেই। নকআউট পর্বের আগে ক্লার্ক পুরো ফিট হয়ে যাবেন বলেই আশা তাঁদের। সে ক্ষেত্রে অবশ্য কোনো অনুশীলন ম্যাচ খেলা ছাড়াই সরাসরি বিশ্বকাপে খেলতে হবে ক্লার্ককে। সিডনি মর্নিং হেরাল্ড।	1
সিদ্দিকুর পঞ্চম কুর্মিটোলা গলফ কোর্সে কাল শুরু হওয়া সামিট ওপেনে শুরুটা ভালো হয়নি সিদ্দিকুর রহমানের। পারের চেয়ে ২ শট কম খেলে রয়েছেন পঞ্চম স্থানে। শীর্ষে আছেন বাদল হোসেন।	1
একই রথে রিয়াল-বার্সা প্রভাত যদি দিনের আভাস দেয়, তাহলে বলতেই হবে ২০১৫ সালে লা লিগা রোমাঞ্চের পসরাই সাজিয়ে রেখেছে। বছরের শুরুতে মাঠে নেমেই যদি রিয়াল মাদ্রিদ-বার্সেলোনা হেরে বসে, তাহলে সেই বছরের বাকিটার অনেক নাটক দেখার কথা। সব প্রতিযোগিতা মিলিয়ে টানা ২২ ম্যাচ জিতে উড়ছিল রিয়াল মাদ্রিদ। লা লিগার রেকর্ডটা অনেক আগেই হয়ে গেছে, সামনে ছিল ব্রাজিলের কোরিতিবার টানা ২৪ ম্যাচ জয়ের বিশ্ব​েরকর্ড। কিন্তু মেস্তায়ায় রিয়ালের সেই জয়রথ থামল মৌসুমে মাত্র তৃতীয়বারের মতো হেরে বসায়। ভ্যালেন্সিয়ার কাছে রিয়ালের ২-১ গোলে হারের পর বার্সেলোনা কোচ লুইস এনরিকের মুখে হয়তো স্মিত হাসি ছিল, এবার ব্যবধানটা কমিয়ে ফেলার সুযোগ! কিন্তু কে জানত, কার্লো আনচেলত্তির কথাটা ঘণ্টা চারেক পরেই এমনভাবে ফলবে! পরাজয়ের পর রিয়ালের কোচ বলেছিলেন, ‘এই হার দলের ওপর খুব প্রভাব ফেলবে না।’ বার্সেলোনাও পরে হেরে গিয়ে আনচেলত্তির কথাটাকেই ঠিক প্রমাণ করে দিল। রিয়াল সোসিয়েদাদের কাছে ১-০ গোলে হারের পর দুই দলের পয়েন্টের ব্যবধান সেই ১-ই আছে। রিয়াল অবশ্য এক ম্যাচ কম খেলেছে। বড় একটা ফাটকাই খেলেছিলেন এনরিকে, মেসি-নেইমারকে ছাড়াই সাজিয়েছিলেন প্রথম একাদশ। দুই মিনিটের মধ্যেই সেটা ফিরে আসে বুমেরাং হয়ে, আত্মঘাতী গোল করে বসেন জর্ডি আলবা। দ্বিতীয়ার্ধের শুরুতে নামেন মেসি, খানিক পর নেইমার। কিন্তু কাজ আর হয়নি। কখনো সোসিয়েদাদ গোলরক্ষক জেরোনিমো রুলি প্রাচীর হয়ে দাঁড়ান, বেশির ভাগ সময়েই তাদের রক্ষণ ছিল দুর্ভেদ্য। এর আগে রিয়ালের রোনালদো-বেল সহজ সুযোগ নষ্ট করেছেন। প্রায় অবিশ্বাস্যভাবে একবার বল বাইরে মেরেছেন সিআর সেভেন, শেষ দিকে একবার বেলও। অথচ রোনালদোর পেনাল্টিতে ১৪ মিনিটে এগিয়ে গিয়েছিল রিয়ালই। ৫২ মিনিটে আন্তোনিও বারাগানের গোলে সমতা আনার পর ৬৫ মিনিটে ভ্যালেন্সিয়াকে এগিয়ে দেন নিকোলাস ওটামেন্ডি। তাঁর হেডে দুর্দান্ত এক জয় নিয়ে মাঠ ছাড়ে ভ্যালেন্সিয়া। ফলের মতো ম্যাচ শেষে বার্সা-রিয়ালের প্রতিক্রিয়াও ছিল একই রকম। দুই দলই দুষেছে ভাগ্যকে। আনচেলত্তি বলেছেন, ‘আমার মনে হয় না পরাজয়টা আমাদের প্রাপ্য ছিল। ভাগ্য একটু পক্ষে থাকলেই আমরা ২-০ করে ফেলতে পারতাম, এরপর ২-১-এ এগিয়ে যেতে পারতাম। এমনকি ২-২ করার সুযোগও তো পেয়েছিলাম।’ বার্সা মিডফিল্ডার জাভিও পরাজয় মেনে নিতে পারেননি, ‘অনেক সুযোগ পেয়েছিলাম আমরা। আত্মঘাতী গোলটাই আমাদের শাস্তি দিয়েছে, কিন্তু এই ফলটা আমাদের একেবারেই প্রাপ্য ছিল না। একটা সুযোগ নষ্ট করলাম আমরা।’ এএফপি। 	1
জাতীয় কারাতে ১০টি সোনা নিয়ে ২৩তম জাতীয় কারাতে প্রতিযোগিতায় চ্যাম্পিয়ন সেনাবাহিনী। ৬টি সোনা জিতে রানার্সআপ বাংলাদেশ আনসার।	1
সীমান্তের ব্রোঞ্জ কাতারে অনুষ্ঠানরত এশিয়ান জুনিয়র ভারোত্তোলন চ্যাম্পিয়নশিপে ব্রোঞ্জ জিতলেন বাংলাদেশের মাবিয়া আক্তার সীমান্ত। ৬৩ কেজি ওজন শ্রেণীতে কাল সীমান্ত ১৫৮ কেজি ভার তুলেছেন। ১৭৭ কেজি তুলে সোনা জিতেছেন থাইল্যান্ডের রদকিংদেতাত। রুপা জাপানের আইশি মিকুর, তিনি তুলেছেন ১৭৬ কেজি।	1
চাঁপাইনবাবগঞ্জে ফুটবল জেলা ক্রীড়া সংস্থা ও জেলা ফুটবল অ্যাসোসিয়েশন আয়োজিত শেখ কামাল নিটল টাটা প্রথম বিভাগ ফুটবল লিগে কাল স্থানীয় জুডো কারাতে এবং বক্সিম একাডেমি ২-০ গোলে কিশোর ফুটবল দলকে হারিয়েছে। বিজয়ী দলের পক্ষে গোল করেন হিরো ও স্বপন। 	1
ঢাকার সেরা ঢাকা মেট্রোপলিশ প্রথম বিভাগ ক্রিকেট নাম নিয়ে ১৯৭৪-৭৫ মৌসুমে শুরু হয় ঢাকার শীর্ষ ক্রিকেট প্রতিযোগিতা। প্রথম মৌসুমে চ্যাম্পিয়ন হয় আবাহনী। প্রথম বিভাগটা প্রিমিয়ার লিগে রূপান্তরিত হয় ১৯৮৭-৮৮ মৌসুমে। ৪১ বছরের পুরোনো প্রতিযোগিতা, কিন্তু লিগ হয়েছে ৩৯ বার। ২০০৩-০৪ ও ২০১৩-১৪ মৌসুম হারিয়ে গেছে ক্যালেন্ডারের পাতা থেকে। ঢাকা শীর্ষ ক্রিকেট লিগটা সবচেয়ে বেশি ১৭ বার জিতেছে আবাহনী। তারা দু-দুবার লিগ জয়ের হ্যাটট্রিকও করেছে। দ্বিতীয় সর্বোচ্চ ৯ বার চ্যাম্পিয়ন মোহামেডান। ৬ বার লিগ জিতেছে বিমান। এদের মধ্যে আবাহনী দুবার এবং মোহামেডান ও বিমান একবার করে যুগ্ম চ্যাম্পিয়ন হয়েছে। এ ছাড়া চ্যাম্পিয়ন হয়েছে ভিক্টোরিয়া (৪), ওল্ড ডিওএইচএস (২), ব্রাদার্স (১), গাজী ট্যাংক (১) ও প্রাইম ব্যাংক (১)।	1
‘ফিনিশার হয়েই ফিরতে চাই’ গত বিশ্বকাপের পর আন্তর্জাতিক ক্রিকেটে অভিষেক। এসেই দলের অপরিহার্য অংশ হওয়া, ‘ফিনিশার’ হিসেবে পরিচিতি ও জনপ্রিয়তা। টানা রানখরার কারণে জিম্বাবুয়ে সিরিজে দলে জায়গা হারালেও ঢাকা প্রিমিয়ার লিগের পারফরম্যান্স দিয়ে ফিরলেন বিশ্বকাপের দলে। নাসির হোসেনের প্রতিজ্ঞা, পুরোনো পরিচয়েই তাঁকে পাবে বাংলাদেশ দল। সাক্ষাৎকার নিয়েছেন আরিফুল ইসলাম দল ঘোষণার আগে এবং ঘোষণার পরেও বলেছেন, বিশ্বকাপ মাথায় ছিল না। আসলেই সেটা সত্যি? নাসির হোসেন: মাথায় ছিলই না, তা নয়। মাথায় ছিল বলেই প্রিমিয়ার লিগে ভালো করতে চেয়েছি। এই বিশ্বাস ছিল যে প্রিমিয়ারে ভালো করলে বিশ্বকাপ দলে জায়গা হবেই। তবে সারাক্ষণ মাথায় বিশ্বকাপ ঘুরঘুর করলে চাপ হয়ে যেত। এ জন্যই বেশি ভাবিনি। এখন রোমাঞ্চটা কেমন? নাসির: সেটা তো বলে বোঝানোর নয়। বিশ্বকাপ বিশ্ব ক্রিকেটের সবচেয়ে বড় টুর্নামেন্ট। এটার সঙ্গে কোনো কিছুর তুলনা হয় না। গত বিশ্বকাপ দেশের মাটিতে আমি স্টেডিয়ামে বসে দেখেছি। তখনই ঠিক করেছি, একদিন বিশ্বকাপ খেলতে হবে। সেই লক্ষ্য পূরণ হচ্ছে, অসাধারণ একটা অনুভূতি। গত বিশ্বকাপের সময় তো আপনি জাতীয় দলে ঢুকি ঢুকি করছেন। ওই সময় গ্যালারি থেকে বিশ্বকাপ দেখতে কেমন লেগেছে? নাসির: মিরপুরে আয়ারল্যান্ডের বিপক্ষে ম্যাচটা দেখেছিলাম। গ্র্যান্ড স্ট্যান্ডের টিকিট পাইনি, জুয়েল স্ট্যান্ডে ছিলাম। মনে আছে, মাঠে ঢোকার সময় ঘণ্টা খানেক লাইনে থাকতে হয়েছিল। পরে ভেতরেও দেখেছি কানায় কানায় পূর্ণ। মানুষের সে কী উত্তেজনা! ম্যাচ জেতার পর তুমুল আনন্দ হয়েছিল। তখন আরও ভালো করে বুঝেছি বিশ্বকাপ কত বড় ব্যাপার আর এই দেশের মানুষ ক্রিকেটকে কত ভালোবাসে। আরও ভালো করে প্রতিজ্ঞা করেছি যে বিশ্বকাপে খেলতেই হবে। আমার খেলা দেখতেও এভাবে লোক আসবে। অনুপ্রেরণা আসলে অনেকভাবেই আসে। ছোট ছোট ব্যাপার থেকেও আসে। ওই ম্যাচ থেকে আমি অনেক প্রেরণা পেয়েছিলাম। প্রথমবার বিশ্বকাপ দেখার স্মৃতি মনে পড়ে? নাসির: প্রথম স্মৃতি সেভাবে মনে নেই। তবে ২০০৭ বিশ্বকাপে ভারতকে হারানো ম্যাচটির কথা খুব মনে পড়ে। আমি তখন বিকেএসপিতে। মুশফিক ভাই তখনো বিকেএসপির ছাত্র, বিশ্বকাপে খেলছেন। আমরা হলরুমে ৪০০-৫০০ জন একসঙ্গে খেলা দেখেছি। মুশফিক ভাই ফিফটি করেছিলেন। শেষ দিকে আমাদের একেকটি রানকে মনে হচ্ছিল এক হাজার রান। ম্যাচ শেষে রাতেই মিছিল করেছিলাম আমরা। ওই স্মৃতি কখনো ভোলার নয়। জীবনে অনেক ম্যাচ দেখেছি, নিজে কত খেলেছি। কিন্তু অত মজা কখনো পাইনি। দলের বাইরে থাকার সময়টা সবার জন্যই কঠিন। আপনি এসেই যেভাবে জনপ্রিয় হয়ে উঠেছিলেন, সেখানে বাইরে থাকাটা মেনে নেওয়া নিশ্চয়ই আরও বেশি কঠিন ছিল! নাসির: খুব কঠিন ছিল। খুব খুব কঠিন। বলা যায় যে কঠিন, কিন্তু আসলে ওই পরিস্থিতিতে পড়লেই কঠিনের মাত্রাটা বোঝা যায়। দেশের মাটিতে খেলা হচ্ছে, আমি নেই, মানতেই পারছিলাম না। খুব একা একা লাগত, মনে হতো কেউ নেই। ভাই, বন্ধু কেউ নেই। কিচ্ছু ভালো লাগত না। ভালো কথাও ভালো লাগত না। অনেকে হয়তো এসে ভালো কিছু বলল, তবু খারাপ লাগত। মনে হতো দয়া দেখাচ্ছে। পরে বুঝতাম এসব ঠিক না। কিন্তু মানসিক অবস্থা আসলে এমনই ছিল। মাথা কাজ করত না। সেই অবস্থাটা কাটালেন কীভাবে? নাসির: কাটাতেই হতো। এভাবে তো সব সময় চলে না। বাংলাদেশ দলের কয়েকজন সিনিয়র ক্রিকেটারের সঙ্গে কথা বলেছি, কোচদের সঙ্গে কথা বলেছি। সবাই নানা পরামর্শ দিয়েছে, কথা বলেছে। আমিও বুঝেছি যে হতাশ হলে লাভ নেই। রান ছাড়া উপায় নেই। কার কার সঙ্গে কথা হয়েছে, বলা যাবে? নাসির: বাদ পড়ার পর প্রথমেই এমন একজনের কাছ থেকে ফোন পেয়েছিলাম যে চমকে গেছি। সাকিব আল হাসান! সাকিব ভাই প্রথম আমাকে ফোন করে বলেন, ‘মন খারাপ করিস না। তুই অবশ্যই ফিরবি। লেগে থাক। কষ্ট কর।’ ওনার মতো একজন ক্রিকেটারের এটা না করলেও চলত। কিন্তু উনি এটুকু করেছেন। আমারও মনে হয়েছে, সাকিব ভাইয়ের মতো একজন যখন আমাকে ফোন করে এসব বলছে, নিশ্চয়ই আমি কিছু পারি। অনেক আত্মবিশ্বাস পেয়েছি। পরেও সাকিব ভাই, তামিম ভাই, মুশফিক ভাইদের সঙ্গে কথা বলেছি। তামিম ভাই ব্যাটিং নিয়ে অনেক পরামর্শ দিয়েছেন। কোচদের মধ্যে ফাহিম স্যার, ইমরান স্যার, সালাউদ্দিন স্যারের সঙ্গে কথা বলেছি। টেকনিক্যাল কোনো পরিবর্তন বা কাজ করেছেন? নাসির: নাহ, কারণ সবাই বলেছে টেকনিকে পরিবর্তনের দরকার নেই। মানসিক ব্যাপারগুলোই আসল। আমি মানসিকভাবে আবার আগের মতো থাকার চেষ্টা করেছি। মানসিক ব্যাপারটা কেমন ছিল? একসময় যেসব শটে রান পেতেন, হুট করে দেখলেন কিছুই ঠিক হচ্ছে না। ম্যাচের পর ম্যাচ রান নেই, ওই অবস্থায় কতটা অসহায় লাগে? নাসির: ক্রিকেটে মানসিক ব্যাপারটিই বড়। যখন ভালো খেলছিলাম, দলে জায়গা নিয়ে প্রশ্ন নেই, নিজের মতো খেলেছি। কী হবে না হবে ভাবিনি। তখন সবকিছু ভালোও হয়েছে। রান না পাওয়ার পর থেকে টেনশন শুরু—জায়গা নিয়ে টান পড়ে কি না। এটার সঙ্গে তখন আরও অনেক কিছু, অনেক চিন্তাভাবনা চলে আসে মাথায়। তখনই আসল সমস্যা। হার্টবিট বেড়ে যায়। প্রতিটি ম্যাচ, প্রতিটি বলে নানা ভাবনা চলে আসে। খেলব না ছাড়ব, আউট হলে উপায় কী, কত রান করতে পারছি বা পারব...হাত-পা কাজ করে না, শরীর চলে না। বাদ পড়ার পর তো আর চিন্তার কিছু নেই। আবার আগের মতো ভেবেছি। সেটার ফলও পেয়েছি লিগে। টেকনিক পরিবর্তন না করে, শুধু মাথাটা ঠিক করেই কিন্তু রান পেয়েছি। আপনার বাইরে থাকার সময়ে সাব্বিরের উত্থান হয়েছে। তাঁকেও ফিনিশার হিসেবে দেখা হচ্ছে, আপনার মতোই স্পিন করতে পারে এবং দুর্দান্ত ফিল্ডার। সাব্বিরের উত্থানকে কীভাবে দেখেন? নাসির: ইতিবাচকভাবেই দেখি। প্রতিযোগিতা থাকলে দলের জন্য ভালো, আমার জন্যও। এখন জানি একাদশে ঢুকতে হলে বা ঢুকলে ধরে রাখতে ভালো খেলতেই হবে। আগের চেয়ে দ্বিগুণ খাটতে হবে। এ ছাড়া ওর সঙ্গে ব্যক্তিগত প্রতিদ্বন্দ্বিতা নেই। সাব্বির তো আমার খুব ভালো বন্ধু। বিশ্বকাপে সুনির্দিষ্ট লক্ষ্য আছে কিছু? নাসির: আমি আসলে ওভাবে লক্ষ্য ঠিক করি না। আর আমি যেখানে ব্যাট করি, লক্ষ্য ঠিক করাও কঠিন। হাতে ওভার কম থাকে, সেঞ্চুরি করার তো উপায় নেই। ইচ্ছা থাকবে যেন দলের চাওয়া পূরণ করতে পারি। আগে ব্যাট করি বা পরে, শেষ পর্যন্ত থাকতে চাই। আবার ফিনিশার হয়েই ফিরতে চাই।	1
দক্ষিণ আফ্রিকা সিরিজের সূচি চূড়ান্ত আন্তর্জাতিক ক্রিকেটে ২০১৫ সালটা বাংলাদেশ দলের জন্য দারুণ ব্যস্ত কাটবে। ফেব্রুয়ারিতে বিশ্বকাপ দিয়ে শুরু। এর পরও আছে বড় বড় সব সিরিজ। সেসবের মধ্যে কাল দক্ষিণ আফ্রিকা সিরিজের সূচিও আনুষ্ঠানিকভাবে জানিয়ে দিয়েছে বিসিবি। আগামী ৩০ জুন ২ টি-টোয়েন্টি, ৩টি ওয়ানডে এবং ২টি টেস্ট খেলতে বাংলাদেশে আসবে দক্ষিণ আফ্রিকা দল। ৩ জুলাই ফতুল্লায় প্রস্তুতিমূলক টি-টোয়েন্টি ম্যাচের পর ৫ ও ৭ জুলাই সিরিজের দুটি টি-টোয়েন্টি হবে মিরপুর শেরেবাংলা স্টেডিয়ামে। একই মাঠে ১০ ও ১২ জুলাই হবে প্রথম দুটি ওয়ানডে। চট্টগ্রামের জহুর আহমেদ চৌধুরী স্টেডিয়ামে ১৫ জুলাই হবে তৃতীয় ও শেষ ওয়ানডে। ওই ভেন্যুতেই প্রথম টেস্ট শুরু ২১ জুলাই। মিরপুরে ৩০ জুলাই শুরু হবে দ্বিতীয় টেস্ট। দক্ষিণ আফ্রিকা সিরিজের আগেই অবশ্য ভারত ও পাকিস্তানের বিপক্ষে সিরিজ খেলবে বাংলাদেশ। বিসিবির মিডিয়া কমিটির প্রধান জালাল ইউনুস কাল নিশ্চিত করেছেন, ‘এপ্রিলে একটি টি-টোয়েন্টি, তিনটি ওয়ানডে ও দুটি টেস্ট খেলতে বাংলাদেশে আসবে পাকিস্তান। এরপর জুনে ভারতীয় দল একটি টেস্ট ও তিনটি ওয়ানডে খেলতে বাংলাদেশ সফর করবে।’ এ ছাড়া অক্টোবরে দুটি টেস্ট খেলতে অস্ট্রেলিয়া দলেরও বাংলাদেশে আসার কথা আছে।	1
রেনিগেডসের জন্য সাকিব হোবার্ট হারিকেনসের বিপক্ষে আজ মাঠে নামবে মেলবোর্ন রেনিগেডস। হোবার্টে অনুষ্ঠেয় এই ম্যাচে রেনিগেডসের হয়ে দেখা যেতে পারে সাকিব আল হাসানকেও। মেলবোর্ন রেনিগেডসের অফিশিয়াল ওয়েবসাইটে দেওয়া সংক্ষিপ্ত সাক্ষাৎকারে কাল সাকিবই বলেছেন, ‘আমি এখন কালকের (আজ) ম্যাচের অপেক্ষায় আছি। ভ্রমণক্লান্তি আছে। তবে সেটা কোনো সমস্যা নয়।’ অস্ট্রেলিয়ার ঘরোয়া টি-টোয়েন্টি টুর্নামেন্ট বিগ ব্যাশে এটি সাকিবের দ্বিতীয় মৌসুম। এর আগে খেলেছেন অ্যাডিলেড স্ট্রাইকার্সের হয়ে। সাকিবের আশা—মেলবোর্ন রেনিগেডসের হয়ে কাজে লাগাতে পারবেন আগেরবারের অভিজ্ঞতা, ‘এর আগে অ্যাডিলেড স্ট্রাইকার্সের হয়ে খেলার সুযোগ হয়েছে। আমার জন্য খুব ভালো অভিজ্ঞতা ছিল সেটা। আশা করি সে অভিজ্ঞতা কাজে লাগিয়ে রেনিগেডসের হয়েও ভালো কিছু করতে পারব।’ সেই ভালো কিছুটা ব্যাটিং, বোলিং বা ফিল্ডিং—যেকোনোভাবেই করতে চান সাকিব। দলের জন্য কিছু করে দলকে জেতাতে পারলেই খুশি তিনি। সাকিবকে প্রশ্ন করা হয়েছে বাংলাদেশে থাকা তাঁর অসংখ্য ভক্ত-সমর্থক নিয়েও। সাকিবের উত্তর, ‘তারা আমাকে সব সময়ই সমর্থন দেয়, এটা খুব ভালো লাগে। আমি এটা খুব উপভোগ করি। আমি যেকোনো দলেই খেলি না কেন, তারা আমার খেলা দেখে। আশা করি ভালো খেলে তাদের প্রত্যাশা মেটাতে পারব।’ সাক্ষাৎকারের এ পর্যন্ত ইংরেজিতে বললেও শেষটা সাকিব করেছেন বাংলায়। মেলবোর্ন রেনিগেডসের জন্য সমর্থন চেয়ে বললেন, ‘সবাই আমাদের সমর্থন করবেন। আশা করি আমরা অনেক ভালো করব। যদিও আমাদের প্রথম কয়েকটি ম্যাচ ভালো হয়নি। আশা করি পরের কয়েকটি ম্যাচ আমরা অনেক ভালো করব এবং জিতব।’	1
তিন ওপেনারের জুটি! ড্রেসিংরুমের দরজাতেই ফিল হিউজ! রক্ত-মাংসের হিউজ ছাড়িয়ে গেছেন ক্রিকেট আর জীবনের সীমানা। তবে সিডনির স্বাগতিক ড্রেসিংরুমের দরজায় হিউজকে অমর করে রাখা হয়েছে দারুণ এক স্মৃতিফলকে। ব্যাট হাতে নামার পথে সেই স্মৃতিফলকে একবার ছুঁয়ে দিলেন ডেভিড ওয়ার্নার। যেন অনুভব করলেন প্রিয় বন্ধুকে! হৃদয় আর্দ্র, কিন্তু মানসিকতা শক্ত। ২২ গজে গিয়ে আবেগের স্রোত সামাল দিয়ে ওয়ার্নারের ব্যাট যথারীতি হয়ে উঠল মুগুর। তুলাধোনা করলেন ভারতীয় বোলারদের। রান ৬৩ ছুঁতেই আবার ফিরে এলেন হিউজ। শন অ্যাবটের বাউন্সারে উইকেটের পাশে যেখানে লুটিয়ে পড়েছিলেন হিউজ, ওয়ার্নার এগিয়ে গেলেন সেখানে। হেলমেট-গ্লাভস খুলে নিচু হয়ে চুমু খেলেন ওই জায়গাটায়। ক্রিকেট মাঠে প্রিয় বন্ধুর শেষ চিহ্ন যে পড়ে আছে সেখানে! দৃষ্টি ঝাপসা, ভরে উঠল দুচোখ। খানিক পরই লাঞ্চ হওয়ায় রক্ষে। নিজেকে সামলে লাঞ্চের পর আবার গর্জে উঠল ব্যাট। আরেকটি সেঞ্চুরি! মাঠের বাইরে ওয়ার্নারের মতো হিউজের অতটা কাছের ছিলেন না ক্রিস রজার্স। তবে নিউ সাউথ ওয়েলসে একসঙ্গে খেলেছেন দুজন, একসঙ্গে ইনিংস শুরু করেছেন কতবার! আবেগ তাঁকেও না ছুঁয়ে পারে না। নিজেরও জন্যও দিনটি ছিল আবেগময়। আগেই জানিয়েছেন, ঘরের মাঠে হয়তো এটাই শেষ টেস্ট। আবেগের সঙ্গে লড়ে দারুণ ব্যাট করলেন রজার্সও। প্রাপ্য সেঞ্চুরিটা পেলেন না যদিও নিজের ভুলেই। ৯৫ রানে বলের লাইন মিস করে প্লেড অন। দুজনের দুর্দান্ত ব্যাটিং, দুশ রানের জুটি। দুই বাঁহাতি ওপেনারের অদৃশ্য শক্তি হয়ে থাকলেন আরেক বাঁহাতি ওপেনার। অস্ট্রেলিয়ার হয়ে প্রয়োজনের খাতিরে নানা জায়গায় ব্যাট করেছেন। কিন্তু হিউজ তো আসলে ছিলেন ওপেনারই! তিন ওপেনার অস্ট্রেলিয়াকে এনে দিলেন শক্ত ভিত। যেটির ওপর দাঁড়িয়ে রানসৌধ গড়ার পথে স্টিভেন স্মিথ ও শেন ওয়াটসন। সিডনিতে আবেগের স্রোত রূপ নিল রানের জোয়ারে। প্রথম দিনে স্রেফ দুই ওপেনারকে হারিয়ে অস্ট্রেলিয়া ৩৪৮! ভারতীয় বোলারদের পারফরম্যান্স আগের মতোই। তবে ধোনি-উত্তর দলের চেহারা নতুন। উইকেটের পেছনে ঋদ্ধিমান সাহাকে আসতেই হতো। লোকেশ রাহুল ও সুরেশ রায়নার একজন খেলবেন বলে শোনা যাচ্ছিল, রাখা হলো দুজনকেই। শিখর ধাওয়ানের জায়গায় ওপেনে রাহুল, মিডল অর্ডারে রায়না। কিন্তু আরও বড় বিস্ময় হয়ে এল রোহিত শর্মার নাম। বাদ চেতেশ্বর পূজারা! এমনকি একাদশের বাইরে অভিজ্ঞতম বোলার ইশান্ত শর্মাও। ফলাফল, ১৯৭৬ সালের পর ভারতের সবচেয়ে তরুণ একাদশ! ২০০ টেস্ট খেলা শচীন টেন্ডুলকার, ১৬৪ টেস্টের রাহুল দ্রাবিড়ের দলের এখন সবার সম্মিলিত অভিজ্ঞতা ১৭২ টেস্টের। ৩৩ টেস্ট খেলা কোহলিই সবচেয়ে অভিজ্ঞ! নতুন চেহারার ভারতকে পুরোনো রূপেই ভুগিয়েছেন ওয়ার্নার-স্মিথরা। ৪৫ বলে ফিফটি করা ওয়ার্নার ৩৬ টেস্টে দ্বাদশ সেঞ্চুরি ছুঁয়েছেন ১০৮ বলে। ১৯ রানে স্লিপে রাহুলকে সহজ ক্যাচ দিয়ে বেঁচে যাওয়া রজার্স প্রথম ঘণ্টায় রান করেছেন ওয়ার্নারের সঙ্গে পাল্লা দিয়ে। পরে গুটিয়ে নিয়েছেন নিজেকে, টানা পঞ্চম ফিফটিকে তবু অল্পের জন্য নিতে পারলেন না তিন অঙ্কে। ওয়াটসন ধুঁকছিলেন শুরুতে, ৬৫ বলে মেরেছেন প্রথম চার। পরে খুঁজে পেয়েছেন নিজেকে। স্মিথ শুরু থেকেই যথারীতি নিখুঁত, আজ নামবেন টানা চতুর্থ টেস্টে সেঞ্চুরির লক্ষ্যে। নিয়মিত অধিনায়ক কোহলির প্রথম দিনটি কাটল দুঃস্বপ্নের মতো। দিনের শেষ ওভারে ওয়াটসনের ক্যাচ স্লিপে অশ্বিনের হাত গলে বের হওয়া যেন ভারতের দিনটারই প্রতীকী—হতাশার পিঠে হতাশা! স্টার স্পোর্টস, ক্রিকইনফো।	1
ভারতের বিশ্বকাপ দলে বিনি-প্যাটেল অলরাউন্ডার স্টুয়ার্ট বিনির পাশাপাশি স্পিনার অক্ষর প্যাটেল। এ ছাড়া খুব বড় কোনো চমক নেই। বরং বিশ্বকাপের দল ঘোষণা করতে গিয়ে নিরাপদ পথেই হেঁটেছেন ভারতের নির্বাচকেরা। আছেন প্রায় সব নিয়মিত ও চেনামুখই। অধিনায়ক মহেন্দ্র সিং ধোনির ডেপুটি হিসেবে যথারীতি দায়িত্ব পেয়েছেন বিরাট কোহলি। চোট থাকা সত্ত্বেও দলে রয়েছেন অলরাউন্ডার রবীন্দ্র জাদেজা। দল নির্বাচনী বৈঠকে যুবরাজ সিংকে নিয়ে আলোচনা হলেও শেষ পর্যন্ত জায়গা হয়নি গত বিশ্বকাপের সেরা ক্রিকেটারের। যুবরাজ অবশ্য ৩০ জনের প্রাথমিক দলেও ছিলেন না। তবে রঞ্জি ট্রফিতে দুর্দান্ত ফর্মে থাকা যুবরাজের পাশাপাশি প্রাথমিক দলে না থাকা আরও কয়েক জনকে দল নির্বাচনী বৈঠকে বিবেচনা করা হয়েছে বলে জানিয়েছেন বিসিসিআইয়ের সচিব সঞ্জয় প্যাটেল৷ ক্রিকইনফো। বিশ্বকাপের ভারত দল মহেন্দ্র সিং ধোনি (অধিনায়ক), বিরাট কোহলি (সহ-অধিনায়ক), শিখর ধাওয়ান, রোহিত শর্মা, অজিঙ্কা রাহানে, সুরেশ রায়না, আম্বাতি রায়ডু, রবীন্দ্র জাদেজা, রবিচন্দ্রন অশ্বিন, অক্ষর প্যাটেল, ইশান্ত শর্মা, মোহাম্মদ সামি, উমেশ যাদব, ভুবনেশ্বর কুমার ও স্টুয়ার্ট বিনি।	1
কী হচ্ছে ন্যু ক্যাম্পে? খবর ১: সপ্তাহ খানেক আগে কোর্ট অব আরবিট্রেশন বার্সেলোনার আবেদন খারিজ করে দিল। যেটির মানে পরের মৌসুম পর্যন্ত বার্সা কোনো খেলোয়াড় বেচাকেনা করতে পারবে না। খবর ২: পরশু বার্সেলোনা তাদের ওয়েবসাইটে জানাল, আন্দোনি জুবিজারেতাকে ক্রীড়া পরিচালকের পদ থেকে অব্যাহতি দেওয়া হয়েছে। খবর ৩: একই দিনে ক্লাবের অনুশীলনে অসুস্থতার কারণে ছিলেন না লিওনেল মেসি। পরে ইনস্টাগ্রামে দেখা গেল, মেসি চেলসি, থিবো কোর্তোয়া ও ফেলিপে লুইসকে অনুসরণ করা শুরু করেছেন। খবর ৪: জুবিজারেতার অপসারণের খানিক পর কার্লোস পুয়োল সহকারী ক্রীড়া পরিচালকের পদ থেকে সরে দাঁড়িয়েছেন। সাদা চোখে এই চারটি ঘটনার যোগসূত্র নেই বলেই মনে হয়। তবে এত কম সময়ের মধ্যে ঘটনাগুলো এত দ্রুত ঘটে যাওয়ায় একটা ব্যাপার পরিষ্কার, ন্যু ক্যাম্পে সবকিছু ঠিকঠাক চলছে না, কোথাও যেন সুর কেটে গেছে। জুবিজারেতাকে ছাঁটাই, পুয়োলের পদত্যাগ সবকিছু ছাপিয়ে অবশ্য এখন সবচেয়ে বড় প্রশ্ন—মেসি বার্সেলোনায় থাকছেন তো? শুধু ইনস্টাগ্রামের পোস্ট দেখে অবশ্য সিঁদুরে মেঘ দেখার কারণ নেই। মেসি তো ম্যানচেস্টার সিটিকে আগে থেকেই অনুসরণ করছেন, চেলসিকেও তো করতেই পারেন। তবে সময়ের কারণেই উঠে যাচ্ছে প্রশ্ন। এই মৌসুমে বার্সেলোনা ছাড়ার গুঞ্জন একাধিকবার উঠেছিল। মেসি তো একবার বলেও ফেলেছিলেন, ভবিষ্যতের কথা কিছুই বলা যায় না। সাবেক বার্সা সতীর্থ সেস্ক ফ্যাব্রিগাস তো পারলে তখনই মেসিকে নিয়ে আসেন চেলসিতে। পরে অবশ্য গুঞ্জনটা স্তিমিত হয়ে যায়। পরশুই স্প্যানিশ দৈনিক এল মুন্দো দেপোর্তিভো আরেকটা বোমা ফাটাল। কোচ লুইস এনরিকের সঙ্গে নাকি মেসির সম্পর্ক খুব একটা ভালো যাচ্ছে না। বছরের প্রথম অনুশীলনেই দুজনের মধ্যে লেগে গিয়েছিল, হয়েছে কথা-কাটাকাটি। স্প্যানিশ রেডিও স্টেশন কোপে জানাচ্ছে এনরিকে বিশ্বাস করেন, মেসি থাকলে দলের আবহাওয়াটা বদলানো সম্ভব নয়। এসবের মধ্যে কতটুকু সত্য, কতটুকু মিথ্যা সেটা নিরেটভাবে প্রমাণ করা অসম্ভব। তবে জুবিজারেতার চলে যাওয়াটা বার্সার অস্থিরতাকে চোখে আঙুল দিয়ে দেখিয়ে দেয়। গত মৌসুমে একটা ট্রফিও জিততে পারেনি বার্সা। এরপর নতুন খেলোয়াড়দের নিয়েও অসন্তোষের একটা বিষবাষ্প রয়েছে। প্রায় ৯ কোটি ইউরোর লুইস সুয়ারেজ এখনো কিছুই করতে পারেননি, নবাগত দুই ডিফেন্ডার ডগলাস পেরেইরা ও টমাস ভার্মেলেন তো ফর্মহীনতা আর চোটে খেলারই সুযোগ পাচ্ছেন না। এসব কিছুর দায় জুবিজারেতাকে নিতেই হতো। অপ্রাপ্তবয়স্ক খেলোয়াড় কেনাবেচার জন্য ফিফার নিষেধাজ্ঞা আরও কোণঠাসা করে দেয় সাবেক এই গোলরক্ষককে। ফিফার রায় বহাল থাকার পর সেটারই হয়তো খেসারত দিতে হলো তাঁকে। বার্সেলোনায় আসলেই কী হচ্ছে, সেটার খানিকটা আভাস আজ পাওয়া যাবে। ক্লাব সভাপতি হোসে মারিয়া বার্তোমেউ সংবাদ সম্মেলনে মুখোমুখি হবেন সাংবাদিকদের। মার্কা, এএস, মেইল অনলাইন।	1
ধূমপানে ‘বিষপান’ গোলটা তাঁর ভুলে হয়েছিল। তাও আবার নতুন বছরের প্রথম দিনে। ভিচেক শেজনির মেজাজটা তাই একটু বেশিই খারাপ ছিল বোধ হয়। নইলে কোচ পইপই করে যেটা বারণ করেছেন, সেটা তিনি করবেন কেন? প্রিমিয়ার লিগে সাউদাম্পটনের কাছে আর্সেনাল গত সপ্তাহে হেরে বসেছিল। এরপর আর্সেনাল গোলরক্ষক শেজনি ম্যাচ শেষে গোসলকক্ষে গিয়ে ধূমপান করেন। ব্যাপারটা চাপা থাকেনি। কোচ আর্সেন ওয়েঙ্গারের কানেও যায় সেটি। শেজনিকে সেটা নিয়ে বকুনি দিলে উলটো এই গোলরক্ষকও নাকি ওয়েঙ্গারের সঙ্গে তর্ক জুড়ে দেন। ফলাফল, পরের ম্যাচে বসে থাকতে হয় বেঞ্চে। তবে শুধু এই শাস্তিতেই পার পাচ্ছেন না, এবার বোধ হয় জরিমানাও দিতে হচ্ছে শেজনিকে। সেটির পরিমাণ ২০ হাজার পাউন্ড বলে শোনা যাচ্ছে। এর আগে আর্সেনালেরই জ্যাক উইলশেয়ারও ধূমপান করে কোচের তোপের মুখে পড়েছিলেন। শেজনি কি সেটা ভুলে গিয়েছিলেন? মিরর।	1
তোরেসের জার্সি মাঠের পারফরম্যান্স কেমন হয় সেটা দেখার অপেক্ষায় থাকতে হবে। কিন্তু অ্যাটলেটিকো মাদ্রিদে ফার্নান্দো তোরেসের প্রত্যাবর্তন হয়েছে বেশ সাড়া জাগিয়ে। ভিসেন্তে ক্যালদেরনে তোরেস-বরণ অনুষ্ঠানে উপস্থিত ছিলেন প্রায় ৪৫ হাজার সমর্থক। এখানেই শেষ নয়, স্প্যানিশ স্ট্রাইকারের জার্সিও বিক্রি হচ্ছে দেদার। ক্যারিয়ারের শুরুর দিকে যখন অ্যাটলেটিকোর হয়ে খেলতেন, তখন তোরেস পরতেন ৯ নম্বর জার্সি। কিন্তু এবার মিলান থেকে ধারে খেলতে এসে পরবেন ১৯ নম্বর জার্সি। নম্বর বদল হলেও তোরেস নামের প্রতি আকর্ষণ একটুও কমেনি অ্যাটলেটিকো সমর্থকদের। ক্লাবের স্যুভেনির শপ রোববার খোলা ছিল প্রায় ৯ ঘণ্টা। ওই দিনেই বিক্রি হয়ে গেছে তোরেসের হাজার দুয়েক জার্সি। এক দিনে এত বেশি জার্সি বিক্রি হয়নি ক্লাব ইতিহাসে অন্য কোনো খেলোয়াড়ের! মার্কা।	1
ইউসেবিওর জন্য দেখতে দেখতে এক বছর হয়ে গেল। গত পরশু ইউসেবিওর প্রথম মৃত্যুবার্ষিকী চলে গেলেও অনেকেরই হয়তো মনে নেই তা। তবে যে শহর জানে তাঁর প্রথম সবকিছু, সেই লিসবন ভোলে কীভাবে? পর্তুগালের এই কিংবদন্তির স্মরণে এবার একটা রাস্তার নাম রাখা হয়েছে। যে মাঠে নিজেকে প্রথম চিনিয়েছেন বিশ্বে, সেই বেনফিকার স্তাদিও দা লুজের পাশ ঘেঁষেই চলে গেছে এই রাস্তা। ইউসেবিও যেমন বিশ্বে পর্তুগালকে চিনিয়েছিলেন, এই রাস্তাটা সে রকম লিসবনের সঙ্গে দেশের অন্যান্য অংশকে যোগ করেছে। মৃত্যুবার্ষিকীতে ভক্তরা দল বেঁধে এসেছিলেন স্তাদিও লুজে। সাদা পতাকা নিয়ে এসেছিলেন তাঁরা, তাতে কালো হরফে বড় বড় করে লেখা ইউসেবিও। স্টেডিয়ামের ট্রফি ক্যাবিনেটে জমেছিল ভিড়, ইউসেবিওর ট্রফি-পদকগুলো দেখতে সবাই হুমড়ি খেয়ে পড়েছিল। আইএএনএস।	1
পোডলস্কির ‘বিপ্লব’ আড়াই বছরের আর্সেনাল ক্যারিয়ারে ইনস্টাগ্রামে ৩৪৫৬টি পোস্ট করেছেন লুকাস পোডলস্কি, এর মধ্যে সেলফি ৫৯১টি। আর্সেনালের আর কোনো খেলোয়াড়ের সামাজিক যোগাযোগমাধ্যমে এত সরব উপস্থিতি নেই।	1
বিদায়ী ম্যাচের অপেক্ষায় আমিনুল বেশ কিছুদিন ধরেই রাজনীতির মাঠে সক্রিয় হয়ে উঠেছেন। ফুটবল মাঠে তিনি তাই অনেকটাই আড়ালে। এই অবস্থা থেকে বেরিয়ে আসার কোনো পরিকল্পনা নেই আমিনুল হকের। জাতীয় দলের সাবেক অধিনায়ক বরং ঘরোয়া ফুটবলকেও আনুষ্ঠানিকভাবে বিদায় জানানোর প্রস্তুতি নিচ্ছেন। আর মাত্র একটি ম্যাচেই পোস্টের নিচে দেখা যাবে বাংলাদেশের ইতিহাসের অন্যতম সেরা গোলরক্ষককে। হতে পারে সেটি শুধু কয়েক মিনিটের জন্য। কাগজ-কলমে অবসর নেওয়ার কথা কাল খোলাখুলিই জানালেন আমিনুল, ‘মাঠ থেকেই বিদায় নিতে চাই। তাই আসন্ন মৌসুমে একটি ম্যাচে হয়তো মাঠে নামব।’ কোন দলের জার্সি গায়ে শেষ ম্যাচটি খেলবেন, সেটি এখনো চূড়ান্ত হয়নি। হতে পারে মোহামেডানের জার্সি গায়ে নামবেন শেষ ম্যাচে। এই মোহামেডান দিয়েই শুরু ১৯৯৪-৯৫ মৌসুমে। ‘শুরু ও শেষের সঙ্গে মিল রাখতে মোহামেডান তাঁবু থেকেই ইতি টানতে চাই’—বলছিলেন আমিনুল। গত বছর ছিলেন মুক্তিযোদ্ধায়। কিন্তু মৌসুম শুরুর টুর্নামেন্ট ফেডারেশন কাপে সেমিফাইনালে পেলেন চোট। তারই জেরে মৌসুমের বাকি সময়টা মাঠের বাইরে কাটল। মাঝখানে ভারতে গিয়েছিলেন চোটের চিকিৎসা করাতে। মুক্তিযোদ্ধার অনুশীলনে ফিরেছিলেন এরপর। তবে মাঠে আর নামা হয়নি। আমিনুলের ফুটবল-জীবন তাই একরকম নীরবেই শেষ হয়ে যাচ্ছে। এখন তিনি রাজনীতির মঞ্চে নবীন মুখ, বাংলাদেশ জাতীয়তাবাদী দলে যোগ দিয়েছেন কিছুদিন আগে। রাজনীতিতে আসা নিয়ে বলছিলেন, ‘জনগণের জন্য কিছু করার উদ্দেশ্য নিয়ে এই অঙ্গনে এসেছি।’ ১৯৯৬ সালে মোহামেডান ছেড়ে ফরাশগঞ্জে এসেই ডাক পেয়েছিলেন জাতীয় দলে। কিছুদিন পরই নিয়মিত হলেন একাদশে, এক নম্বর জায়গা ধরে রেখে ২০১১ সালে অবসর নেন জাতীয় দল থেকে। এখন ঘরোয়া ফুটবলও ছাড়ার অর্থ, বাংলাদেশের ফুটবলে আমিনুল ঠাঁই নিতে চলেছেন সাবেকদের তালিকায়। বিদায়বেলায় কেমন লাগছে আমিনুলের? ‘সময় এখন বিদায় বলার। প্রতিযোগিতামূলক ফুটবল আর খেলব না ভাবলে কষ্টই লাগে। কিন্তু সবাইকেই একসময় সরে যেতে হয়। আমার শেষের সময়টা এসে গেছে’—বলছিলেন জাতীয় দলের সাবেক অধিনায়ক। ক্যারিয়ারের শেষ ম্যাচটার জন্যই এখন আমিনুলের যত অপেক্ষা।	1
উইলিয়ামসন ও ওয়াটলিং এ মাঠেই গত বছর ফেব্রুয়ারিতে ভারতের বিপক্ষে ষষ্ঠ উইকেটে বিশ্ব রেকর্ড জুটি গড়েছিলেন ব্রেন্ডন ম্যাককালাম আর বিজে ওয়াটলিং। সেটা স্মরণীয় করে রাখতে এবার টেস্টের প্রথম দিনই বেসিন রিজার্ভের প্রদর্শনী দেয়ালে বসানো হয়েছিল ব্রোঞ্জের স্মারক। ম্যাককালাম আর ওয়াটলিংয়ের কীর্তির কথা লেখা সে স্মারকে। কে জানত মাত্র তিন দিন পরই ব্রোঞ্জের এই স্মারক ফলক অপ্রয়োজনীয় হয়ে যাবে! ম্যাককালাম-ওয়াটলিং জুটির ৩৫২ রানের রেকর্ড ভেঙে কাল ওয়েলিংটনে অবিচ্ছিন্ন ৩৬৫ রানের জুটি গড়েছেন কেন উইলিয়ামসন ও ওয়াটলিং। ওয়াটলিংয়ের নামটা যদিও বদলায়নি। কিন্তু বিশ্ব রেকর্ডই যখন ভেঙে গেছে, ফলকটাও তাই বদলাতে হচ্ছেই। বেসিন রিজার্ভ কর্তৃপক্ষ মনে হয় না কাজটা বিন্দুমাত্র ঝামেলার মনে করবে। অনেক উত্থান-পতনের পর যে টেস্টটা তৃতীয় দিন শেষে কিউইদের কাছে প্রায় হাতছাড়া মনে হচ্ছিল, ষষ্ঠ উইকেটে এ দুজনের অনন্যসাধারণ জুটিতে সেটাই এখন পুরোপুরি তাদের মুঠোয়। দ্বিতীয় ইনিংসে স্কোরবোর্ডে ৫২৪ রান তুলে জয়ের জন্য শ্রীলঙ্কার সামনে ৩৯০ রানের দুরূহ এক লক্ষ্য ছুড়ে দিয়েছে নিউজিল্যান্ড। ২০০৩ সালে নিউজিল্যান্ডের বিপক্ষে চতুর্থ ইনিংসে ২৭৭ রান করে ম্যাচ জিতেছিল পাকিস্তান, এ মাঠে সেটাই সবচেয়ে বেশি রান তাড়া করে জেতার রেকর্ড হয়ে আছে। চতুর্থ ইনিংসে সবচেয়ে বেশি রান উঠেছে ৩১১, যেটা নিউজিল্যান্ড তুলেছিল ২০০৮ সালে ইংল্যান্ডের কাছে হারা টেস্টে। কাল শেষ বিকেলে ৪৫ রান তুলতেই দিমুথ করুণারত্নের উইকেট হারানো শ্রীলঙ্কার পক্ষে জয়ের স্বপ্ন দেখা তাই একটু বাড়াবাড়ি বৈকি। ক্রাইস্টচার্চে আগের টেস্টটা জেতা নিউজিল্যান্ড অবশ্য সিরিজ জিতে যাবে ম্যাচ ড্র হলেই। অথচ তৃতীয় দিন শেষে ৫ উইকেটে ২৫৩ রান তোলা এই নিউজিল্যান্ডকেই মনে হচ্ছিল নড়বড়ে অবস্থায়। ৮০ রান নিয়ে দিন শুরু করা উইলিয়ামসন লাঞ্চের আগেই টেস্ট ক্যারিয়ারের নবম সেঞ্চুরিটা পেয়ে যান। আগের দিন ২৯ ও ৬৯ রানে তাঁর দুটো ক্যাচ ছেড়েছিলেন শ্রীলঙ্কার ফিল্ডাররা। কাল সেঞ্চুরির পরই ১০৪ রানে তাঁকে আবার জীবন দিয়েছেন হেরাথ। সুযোগ কাজে লাগিয়ে সেঞ্চুরিটাকে ক্যারিয়ারের প্রথম ডাবল সেঞ্চুরিতে রূপান্তরিত করেন উইলিয়ামসন। এর আগেই অবশ্য ক্যারিয়ারের চতুর্থ টেস্ট সেঞ্চুরি পেয়ে যান ওয়াটলিংও। কিন্তু শ্রীলঙ্কান বোলারদের ভোগান্তি শেষ হয়নি তখনো। প্রায় ৮ ঘণ্টা উইকেটশূন্য থাকার পর ম্যাককালাম যখন ইনিংস ঘোষণা করেন, টেস্ট জয়ের স্বপ্ন প্রায় ফিকে হয়ে গেছে শ্রীলঙ্কার। ক্রিকইনফো।	1
‘দায়িত্বটা বেড়ে গেল’ ২০০৮ সালে সিঙ্গাপুরে এএইচএফ কাপে অভিষেক। এর পর থেকেই লাল-সবুজের আক্রমণভাগে ধারাবাহিক। তারই পুরস্কার হিসেবে পেলেন জাতীয় দলের অধিনায়কত্ব। সিঙ্গাপুরে বিশ্ব হকি লিগের দ্বিতীয় রাউন্ডে ভালো কিছু করেই সেই আস্থার প্রতিদান দিতে চান কৃষ্ণ কুমার সহ-অধিনায়ক থেকে অধিনায়কের আর্মব্যান্ড পেলেন। কেমন লাগছে? কৃষ্ণ কুমার: খুবই ভালো লাগছে। জাতীয় দলে যখন থেকে ধারাবাহিক খেলতে শুরু করি, তখন থেকেই স্বপ্ন দেখতাম এক দিনের জন্য হলেও জাতীয় দলের অধিনায়কত্ব করব। এত দিন পর স্বপ্ন পূরণ হয়েছে বলে একটু বেশিই আনন্দিত। এখন তো নিশ্চয়ই দায়িত্ব আরও বেড়ে গেল? কৃষ্ণ: অবশ্যই দায়িত্ব বেড়েছে। নিজের কাঁধে বেশি দায়িত্ব নিয়ে আরও ভালো খেলতে চাই। মাঠে সবাই আমাকে সহযোগিতা করবে আশা করি। সিঙ্গাপুরে আপনাদের লক্ষ্য কী থাকবে? কৃষ্ণ: সেমিফাইনাল খেলতে পারলে সেটা বড় পাওয়াই হবে। পোল্যান্ডের সঙ্গে ১ পয়েন্ট হলেও নিতে চাই। জাপান ম্যাচে আগের চেয়ে ভালো খেলার প্রত্যাশা রাখি। ইনচন এশিয়ান গেমসে জাপানের সঙ্গে আমরা খুবই খারাপ খেলেছিলাম। সিঙ্গাপুরের সঙ্গে জিতব সেই আত্মবিশ্বাস আছে। আপনাদের অনুশীলন কেমন হচ্ছে? কৃষ্ণ: এর আগে আমরা অনুশীলনে কখনো এমন কঠোর পরিশ্রম করিনি। নিজেদের ভুল শুধরে নিয়েছি অনেক। পুরোনো সমস্যাগুলো নেই। টিমওয়ার্ক গড়ে উঠেছে। এই টুর্নামেন্টে আমরা সবাইকে একটা চমক দিতে চাই। ক্যাম্প শুরু হয়েছিল ২৭ ডিসেম্বর। এত অল্প সময়ে প্রস্তুতি কি যথেষ্ট? কৃষ্ণ: যথেষ্ট নয় জানি। কিন্তু যেটুকু সময় পেয়েছি, তাতে পুষিয়ে নেওয়ার চেষ্টা করেছি। ফিটনেসের ওপর বেশি জোর দেওয়া হয়েছে। আজও (কাল) স্পিড ট্রেনিং করেছি। অল্প সময়ের মধ্যে বিকেএসপি ও আর্মির সঙ্গে ম্যাচ খেলেছি। মালয়েশিয়ায় অনূর্ধ্ব-২১ দলের সঙ্গে প্রস্তুতি ম্যাচ খেলব। ফেডারেশন চেষ্টা করছে জাতীয় দলের সঙ্গে খেলানোর। তাহলে তো আরও ভালো হয়। এবার আপনার নিজের কথা বলুন। হকিতে কীভাবে এলেন? কৃষ্ণ: আমার বাড়ি রাজশাহী সদরের কাজীহাটায়। আমাদের বাড়ির পাশেই বৈকালি সংঘ। মওলানা ভাসানী স্টেডিয়ামের প্রধান গেট যে রবিউদ্দিনের নামে, উনি আমার চাচা। উনি আমাদের ক্লাবের সদস্য ছিলেন। এ ছাড়া শামীম রেজা, আশরাফুল ইসলাম শিশু, জাহিদুল ইসলাম রাজনও এখানে খেলেছেন। তো ওই ক্লাবে আমার বন্ধুরা খেলত। ওদের দেখে আমারও খেলতে ইচ্ছা হলো। এভাবেই শুরু। নিষেধাজ্ঞা কাটিয়ে দলে ফিরেছেন জিমি, রানা, পিন্টু। এই খেলোয়াড়দের পেয়ে দলের শক্তি কতটা বাড়ল? কৃষ্ণ: অনেক বেড়েছে। এমনিতেই জিমি ভাই অনেক ভালো খেলোয়াড়। আমি সবার চেয়ে বেশি খুশি ওনাকে দলে পেয়ে। প্রথম দিকে ওনার ফিটনেসের সমস্যা ছিল। তবে আস্তে আস্তে আগের ফর্মে ফিরে পেয়েছেন। এটা আমাদের জন্যই ভালো। অন্যরাও অভিজ্ঞ খেলোয়াড়। সিঙ্গাপুরে ওরাও ভালো করবে আশা করি। মালয়েশিয়ান কোচ গোবিনাথানকে কেমন মনে হলো? কৃষ্ণ: উনি বেশ ভালো কোচ। খেলোয়াড়দের সঙ্গে বন্ধুর মতো মেশেন, ভুলগুলো সুন্দরভাবে শুধরে দেন। ডাইনিংয়ে গিয়েও খেলার ভিডিও দেখান। সবার আলাদা ভিডিও করেন। আশা করি তাঁর অধীনে আমরা ভালো করব।	1
পিটারসেনের অবসর ওয়েস্ট ইন্ডিজের সঙ্গে সিরিজটা একদমই ভালো কাটেনি, তিন ম্যাচে মাত্র করেছেন ৮৬ রান। কাল আন্তর্জাতিক ক্রিকেটকেই বিদায় বলে দিলেন দক্ষিণ আফ্রিকান ওপেনার আলভিরো পিটারসেন। তবে প্যাডজোড়া এখনই তুলে রাখছেন না, আরও তিন বছর কাউন্টি ও ফ্র্যাঞ্চাইজি ক্রিকেট খেলে যাবেন বলে জানিয়েছেন কাল। সেই সঙ্গে নিজের ক্রিকেট স্কুল ও ফাউন্ডেশনেও সময় দেবেন। টেস্ট ক্যারিয়ারে ৩৬টি ম্যাচ খেলে ৩৪.৮৮ গড়ে ২০৯৩ রান করেছেন, ভারতের সঙ্গে ইডেন গার্ডেনে অভিষেকেই পেয়েছিলেন সেঞ্চুরি। ২১টি ওয়ানডেতে করেছেন ৫০৪ রান, টি-টোয়েন্টি খেলেছেন দুটি। ক্রিকইনফো।	1
পোডলস্কি ইন্টারে লুকাস পোডলস্কি আর্সেনাল ছেড়ে যোগ দিয়েছেন ইন্টার মিলানে। তবে পাকাপাকিভাবে নয়, ধারে। পরশু ইন্টার তাদের ওয়েবসাইটে এটি নিশ্চিত করেছে। পরশুই জার্মান উইঙ্গার নতুন ক্লাবের হয়ে প্রথম অনুশীলনও করেছেন। কাল জুভেন্টাসের সঙ্গে ম্যাচে অবশ্য তাঁকে মাঠে নামানো হবে না বলে জানিয়েছেন ইন্টার কোচ মানচিনি। এএফপি।	1
ম্যারাডোনা-শেভার পছন্দ নয়্যার ক্রিস্টিয়ানো রোনালদো নন, নন লিওনেল মেসি। ফিফা-ব্যালন ডি’অরের প্রার্থিতায় এবার ডিয়েগো ম্যারাডোনা এবং আন্দ্রেই শেভচেঙ্কোর আস্থা ম্যানুয়েল নয়্যারে। ছয় বছর ধরে ব্যালন ডি’অর পুরস্কারটি ভাগাভাগি করে আসছেন লিওনেল মেসি এবং রোনালদো। এবারও অনেকের চোখেই পর্তুগিজ উইঙ্গার ক্রিস্টিয়ানো রোনালদো এবং আর্জেন্টাইন প্লে-মেকার মেসিই ফেবারিট। কিন্তু আর্জেন্টাইন ফুটবল কিংবদন্তি ম্যারাডোনা এবং ইউক্রেনিয়ান ফুটবল গ্রেট শেভচেঙ্কো মনে করেন, এবার জার্মান গোলরক্ষক নয়্যারেরই পাওয়া উচিত পুরস্কারটি। তাঁদের এমনটা মনে করার পেছনে বড় কারণ জার্মান দলের হয়ে নয়্যারের বিশ্বকাপ জয়। ‘মেসিও নয়, নয় রোনালদোও, আমার ফেবারিট নয়্যার। সে-ই পুরস্কারটি পাওয়ার সবচেয়ে যোগ্য’—পরশু কিউবা সফরকালে বলেন ম্যারাডোনা। ভেনেজুয়েলার তেলেসুর টেলিভিশনের খেলাধুলাবিষয়ক অনুষ্ঠানের শ্যুটিংয়ের জন্য ম্যারাডোনার এই কিউবা সফর। আর জার্মান গোলরক্ষক সম্পর্কে শেভচেঙ্কোর মূল্যায়ন, ‘নয়্যার অসাধারণ খেলোয়াড়। একজন গোলরক্ষকের চেয়েও বেশি কিছু।’ যুক্তি দাঁড় করালেন, কেন এবার ব্যালন ডি’অর নয়্যারেরই পাওয়া উচিত, ‘আমি নয়্যারকেই বেছে নেব। কারণ, বিশ্বকাপে সে বিশেষ কিছু করেছে, ভালো করেছে বায়ার্নের হয়েও। মৌসুমটা তাঁর অসাধারণ কেটেছে বলে মনে করি আমি।’ বিশ্ব ফুটবলের সবচেয়ে মর্যাদাপূর্ণ ব্যক্তিগত পুরস্কারটি শেষ পর্যন্ত কে পাচ্ছেন, সেটা জানা যাবে ১২ জানুয়ারি। এএফপি, ফিফাডটকম।	1
ঘরোয়া ফুটবল নিয়ে নাটক সাধারণত ফুটবলের সংবাদ সম্মেলন ফেডারেশন ভবনেই হয়ে থাকে। কিন্তু কাল পেশাদার লিগ কমিটির চেয়ারম্যান আবদুস সালাম মুর্শেদীর পান্থপথের ব্যবসায়িক কার্যালয়ে ভিড় করলেন গণমাধ্যমকর্মীরা। হঠাৎ এমন সংবাদ সম্মেলনে কৌতূহল ছিল অনেকের মনে, নিশ্চয় বড় কোনো খবর জানাতে এমন আমন্ত্রণ। কিন্তু সেসব কিছু নয়, পুরোনো কথাগুলোই বললেন সালাম মুর্শেদী, ‘দলবদলের তারিখ আবারও বাড়ানো হচ্ছে।’ অথচ বাফুফে ভবনে কাল হওয়ার কথা ছিল লিগ কমিটির সভা। সভা হবে না শুনে আচমকা ফিরে যেতে হলো শেখ জামাল ধানমন্ডি ক্লাবের প্রতিনিধি আবদুল গাফফারকে। যাওয়ার সময় ক্ষুব্ধ গাফফার বলছিলেন, ‘সভা বাতিল করা হয়েছে, কিন্তু আমাদের কিছুই জানানো হয়নি। লিগ কমিটির চেয়ারম্যান তাঁর অফিসে নিজের খেয়ালখুশিমতো সাংবাদিকদের ব্রিফ করছেন দলবদল পেছানোর, এমন সিদ্ধান্তের তীব্র নিন্দা জানাই আমরা।’ গত ১২ নভেম্বর শুরু হয় এই মৌসুমের দলবদল। স্থানীয় খেলোয়াড়দের নাম নিবন্ধনের শেষ তারিখ ছিল ১১ ডিসেম্বর। কিন্তু দুদফায় তা বাড়ানো হয়েছিল ৭ জানুয়ারি পর্যন্ত। কাল আবার এল নতুন ঘোষণা—৩১ জানুয়ারি বিদেশিদের সঙ্গে শেষ হবে স্থানীয়দের দলবদল। মোহামেডান, মুক্তিযোদ্ধা, ফরাশগঞ্জ, ব্রাদার্স, ফেনী সকার ও রহমতগঞ্জের অনুরোধেই নাকি দলবদলের সময় বাড়ানো হয়েছে! কিন্তু অন্য ক্লাবগুলো এরই মধ্যে ঘর গুছিয়ে ফেলেছে, বিদেশি কোচ এনে অনুশীলনও শুরু করেছে অনেকে। লিগ কমিটির চেয়ারম্যানের এমন সিদ্ধান্তে তাই বেশ ক্ষুব্ধ অন্য ক্লাব কর্মকর্তারা। দলবদলের তারিখ পিছিয়েছে। এর সঙ্গে সমন্বয় রেখে ঘরোয়া ফুটবলের বর্ষপঞ্জিও পিছিয়ে যাচ্ছে। বছরের শুরুতে বাফুফে থেকে দেওয়া বর্ষপঞ্জিতে ফেব্রুয়ারিতে হওয়ার কথা মৌসুম শুরুর টুর্নামেন্ট ফেডারেশন কাপ। সেটা কবে শুরু হতে পারে সেই নিশ্চয়তাই দিতে পারলেন না সালাম মুর্শেদী, ‘ফেডারেশন কাপ শুরুর তারিখটা এখনই নির্দিষ্ট করে বলা কঠিন।’ পিছিয়ে যাচ্ছে বঙ্গবন্ধু গোল্ডকাপও। ৯ জানুয়ারি মেলবোর্নে এএফসির কংগ্রেসের পর চূড়ান্ত হবে এর নতুন তারিখ ও ষষ্ঠ দল। ফেডারেশন কাপ পেছানোর কারণটাও ব্যাখ্যা করলেন সালাম মুর্শেদী, ‘আগামী ১০ ফেব্রুয়ারি তাজিকিস্তানে এএফসি কাপের প্লে অফে খেলবে শেখ রাসেল। ওরা দেশে ফেরার পরই শুরু করতে চাই ফেডারেশন কাপ।’ বর্ষপঞ্জিতে স্বাধীনতা কাপ জুনে হওয়ার কথা থাকলেও সেটা নাকি হবে পেশাদার লিগ শেষে। বারবার দলবদলের সময় বাড়ানো, খেলা নিয়ে টালবাহানায় এবারের ঘরোয়া ফুটবল নিয়ে তৈরি হয়েছে অনিশ্চয়তা। মেরুদণ্ডহীন লিগ কমিটি কোনো অবস্থানই নিচ্ছে না। ফলে কয়েকটি ক্লাব আরও জেঁকে বসেছে বাফুফের ঘাড়ের ওপর। তাই অনেকেই লিগ কমিটির প্রয়োজনীয়তা নিয়েই তুলছেন প্রশ্ন।	1
ব্ল্যাটারকে চ্যালেঞ্জ এই বছরের মে মাসেই ফিফার নির্বাচন। সভাপতি পদে একজন প্রতিদ্বন্দ্বী পেয়ে গেছেন সেপ ব্ল্যাটার। ফিফার সহসভাপতি ও জর্ডানের রাজপুত্র প্রিন্স আলি বিন আল হুসেইন কাল সভাপতি পদে লড়ার ঘোষণা দিয়েছেন। ফিফা থেকে দুর্নীতি দূর করাটাই তাঁর প্রধান লক্ষ্য বলে জানিয়েছেন ৩৯ বছর বয়সী আল হুসেইন, ‘শিরোনামগুলো হওয়া উচিত ফুটবল নিয়ে, ফিফা নিয়ে নয়।’ কাতার বিশ্বকাপ নিয়ে দুর্নীতির অভিযোগে বছর খানেক ধরেই প্রচণ্ড সমালোচনার মুখে আছেন ব্ল্যাটার। এএফপি।	1
দক্ষিণ আফ্রিকার বাড়তি প্রাপ্তি বড্ড বেশি বাজে বল। মারলন স্যামুয়েলস শাস্তিও পেলেন। কাট করে বাউন্ডারি পেয়ে গেলেন হাশিম আমলা। দক্ষিণ আফ্রিকা জিতে নিল কেপটাউনের শেষ টেস্টটা। লক্ষ্য ছিল ১২৪, ওয়েস্ট ইন্ডিজের বিপক্ষে প্রোটিয়ারা জিতল ৮ উইকেট ও দুই সেশন হাতে রেখেই। আর এতেই নিশ্চিত হলো আমলার হাতে স্যার ভিভিয়ান রিচার্ডস ট্রফিটা ওঠা। দক্ষিণ আফ্রিকান অধিনায়ক কাল শুধু এই সিরিজ জয়ের স্মারকই হাতে নিলেন না, পেয়েছেন ম্যান অব দ্য সিরিজের পুরস্কারও। হাতে নিয়েছেন টেস্ট চ্যাম্পিয়নশিপ গদা, পকেটে পুরেছেন ৫ লাখ মার্কিন ডলারের চেক। টেস্ট শ্রেষ্ঠত্বের স্মারক গদা ধরে রাখার জন্য প্রয়োজন ছিল ১ এপ্রিল টেস্ট র্যাঙ্কিংয়ের এক নম্বর থাকা। ২-০তে সিরিজ জিতে সেটা নিশ্চিত করেছে ২০১২ সালের আগস্ট থেকে টেস্ট র্যাঙ্কিংয়ের শীর্ষে থাকা দক্ষিণ আফ্রিকা দল। নিশ্চিত হয়েছে ওই সময়টায় অস্ট্রেলিয়ার দুই নম্বরে থাকা ও ৩ লাখ ৯০ হাজার ডলার অর্থ পুরস্কার জেতাটাও। কাল ম্যাচ শেষ হওয়ার পরপরই আমলার হাতে তুলে দেওয়া হয় গদা ও চেক। সাফল্যের স্বীকৃতি পেয়ে আপ্লুত আমলা জয়গান গেয়েছেন টেস্ট ক্রিকেটেরই, ‘২০১৪-১৫ মৌসুমটা টেস্ট ক্রিকেটের দারুণ এক বিজ্ঞাপন ছিল। আমরা টেস্টখেলুড়ে দলগুলোর রোমাঞ্চকর সব লড়াই দেখেছি। এটা তিন ধরনের ক্রিকেটের মধ্যে টেস্টের মর্যাদাটাকেই উঁচু করে তুলে ধরেছে। ব্রিজটাউন, বুলাওয়ে, ঢাকা, গল, লর্ডস, শারজা, মেলবোর্ন; টেস্ট ক্রিকেটের জয়জয়কার ছিল বিশ্বজুড়েই।’ আইসিসি, টেন ক্রিকেট।	1
জেরার্ডই ভরসা লিভারপুল থেকে বিদায়ের ঘোষণা দেওয়ার পরেই বলেছিলেন, ক্লাবের হয়ে শেষবারের মতো কিছু জেতার জন্য সম্ভাব্য সবকিছু করবেন। সেটি যে কথার কথা নয়, স্টিভেন জেরার্ড পরশু দিলেন সে প্রমাণ। এফএ কাপ তৃতীয় রাউন্ডে পুঁচকে উইম্বলডনের সঙ্গে জেরার্ডের জোড়া গোলেই জিতেছে লিভারপুল। ১২ মিনিটে লিভারপুল অধিনায়কের হেড থেকে করা গোলের পর ৩৬ মিনিটে সমতা এনেছিল উইম্বলডন। দ্বিতীয়ার্ধে দারুণ এক ফ্রিকিক থেকে আরেকটি গোল করে দলের জয় নিশ্চিত করেন জেরার্ড। এএফপি।	1
শীর্ষে সিদ্দিকুর সামিট ওপেনে ঘুরে দাঁড়িয়েছেন সিদ্দিকুর রহমান। কুর্মিটোলা গলফ কোর্সে কাল দ্বিতীয় রাউন্ডে পারের চেয়ে ৭ শট কম খেলেছেন। সব মিলিয়ে ৯ শট কম খেলে শীর্ষে দেশসেরা গলফার। কাল করেছেন ৮টি বার্ডি ও ১টি বগি। আজ শেষ হবে এই টুর্নামেন্ট।	1
সিরিজে ৬০০ ১৬২*, ৫২*, ১৩৩, ২৮, ১৯২, ১৪ ও ৮২*। কাল পর্যন্ত সাত ইনিংস ব্যাট করে সিরিজে ৬৬৩ রান হয়ে গেছে স্টিভেন স্মিথের। সিরিজে চার বা তার কম টেস্ট খেলে ৬০০ রান করার ১৭তম উদাহরণ গড়লেন অস্ট্রেলিয়ার অধিনায়ক। ১৬তম উদাহরণটিও এক অস্ট্রেলীয় অধিনায়কের গড়া। ২০১১-১২ মৌসুমে ভারতের বিপক্ষেই হোম সিরিজে ৬২৬ রান করেছিলেন স্মিথের পূর্বসূরি মাইকেল ক্লার্ক। ১৯৭৬ সালে ইংল্যান্ড সফরের ৪ ম্যাচে ৮২৯ রান ওয়েস্ট ইন্ডিজের ভিভ রিচার্ডসকে রেখেছে সবার ওপরে। ১৯৭১ সালে ওয়েস্ট ইন্ডিজের বিপক্ষে অভিষেক টেস্ট সিরিজে ৪ ম্যাচে ৭৭৪ রান করে সুনীল গাভাস্কার আছেন দুইয়ে। তিনে গ্রাহাম গুচ, সাবেক ইংলিশ অধিনায়ক ১৯৯০ সালে ভারতের বিপক্ষে তিন ম্যাচেই করেছিলেন ৭৫২ রান।	1
‘ফিনিশার হয়েই ফিরতে চাই’ গত বিশ্বকাপের পর আন্তর্জাতিক ক্রিকেটে অভিষেক। এসেই দলের অপরিহার্য অংশ হওয়া, ‘ফিনিশার’ হিসেবে পরিচিতি ও জনপ্রিয়তা। টানা রানখরার কারণে জিম্বাবুয়ে সিরিজে দলে জায়গা হারালেও ঢাকা প্রিমিয়ার লিগের পারফরম্যান্স দিয়ে ফিরলেন বিশ্বকাপের দলে। নাসির হোসেনের প্রতিজ্ঞা, পুরোনো পরিচয়েই তাঁকে পাবে বাংলাদেশ দল। সাক্ষাৎকার নিয়েছেন আরিফুল ইসলাম দল ঘোষণার আগে এবং ঘোষণার পরেও বলেছেন, বিশ্বকাপ মাথায় ছিল না। আসলেই সেটা সত্যি? নাসির হোসেন: মাথায় ছিলই না, তা নয়। মাথায় ছিল বলেই প্রিমিয়ার লিগে ভালো করতে চেয়েছি। এই বিশ্বাস ছিল যে প্রিমিয়ারে ভালো করলে বিশ্বকাপ দলে জায়গা হবেই। তবে সারাক্ষণ মাথায় বিশ্বকাপ ঘুরঘুর করলে চাপ হয়ে যেত। এ জন্যই বেশি ভাবিনি। এখন রোমাঞ্চটা কেমন? নাসির: সেটা তো বলে বোঝানোর নয়। বিশ্বকাপ বিশ্ব ক্রিকেটের সবচেয়ে বড় টুর্নামেন্ট। এটার সঙ্গে কোনো কিছুর তুলনা হয় না। গত বিশ্বকাপ দেশের মাটিতে আমি স্টেডিয়ামে বসে দেখেছি। তখনই ঠিক করেছি, একদিন বিশ্বকাপ খেলতে হবে। সেই লক্ষ্য পূরণ হচ্ছে, অসাধারণ একটা অনুভূতি। গত বিশ্বকাপের সময় তো আপনি জাতীয় দলে ঢুকি ঢুকি করছেন। ওই সময় গ্যালারি থেকে বিশ্বকাপ দেখতে কেমন লেগেছে? নাসির: মিরপুরে আয়ারল্যান্ডের বিপক্ষে ম্যাচটা দেখেছিলাম। গ্র্যান্ড স্ট্যান্ডের টিকিট পাইনি, জুয়েল স্ট্যান্ডে ছিলাম। মনে আছে, মাঠে ঢোকার সময় ঘণ্টা খানেক লাইনে থাকতে হয়েছিল। পরে ভেতরেও দেখেছি কানায় কানায় পূর্ণ। মানুষের সে কী উত্তেজনা! ম্যাচ জেতার পর তুমুল আনন্দ হয়েছিল। তখন আরও ভালো করে বুঝেছি বিশ্বকাপ কত বড় ব্যাপার আর এই দেশের মানুষ ক্রিকেটকে কত ভালোবাসে। আরও ভালো করে প্রতিজ্ঞা করেছি যে বিশ্বকাপে খেলতেই হবে। আমার খেলা দেখতেও এভাবে লোক আসবে। অনুপ্রেরণা আসলে অনেকভাবেই আসে। ছোট ছোট ব্যাপার থেকেও আসে। ওই ম্যাচ থেকে আমি অনেক প্রেরণা পেয়েছিলাম। প্রথমবার বিশ্বকাপ দেখার স্মৃতি মনে পড়ে? নাসির: প্রথম স্মৃতি সেভাবে মনে নেই। তবে ২০০৭ বিশ্বকাপে ভারতকে হারানো ম্যাচটির কথা খুব মনে পড়ে। আমি তখন বিকেএসপিতে। মুশফিক ভাই তখনো বিকেএসপির ছাত্র, বিশ্বকাপে খেলছেন। আমরা হলরুমে ৪০০-৫০০ জন একসঙ্গে খেলা দেখেছি। মুশফিক ভাই ফিফটি করেছিলেন। শেষ দিকে আমাদের একেকটি রানকে মনে হচ্ছিল এক হাজার রান। ম্যাচ শেষে রাতেই মিছিল করেছিলাম আমরা। ওই স্মৃতি কখনো ভোলার নয়। জীবনে অনেক ম্যাচ দেখেছি, নিজে কত খেলেছি। কিন্তু অত মজা কখনো পাইনি। দলের বাইরে থাকার সময়টা সবার জন্যই কঠিন। আপনি এসেই যেভাবে জনপ্রিয় হয়ে উঠেছিলেন, সেখানে বাইরে থাকাটা মেনে নেওয়া নিশ্চয়ই আরও বেশি কঠিন ছিল! নাসির: খুব কঠিন ছিল। খুব খুব কঠিন। বলা যায় যে কঠিন, কিন্তু আসলে ওই পরিস্থিতিতে পড়লেই কঠিনের মাত্রাটা বোঝা যায়। দেশের মাটিতে খেলা হচ্ছে, আমি নেই, মানতেই পারছিলাম না। খুব একা একা লাগত, মনে হতো কেউ নেই। ভাই, বন্ধু কেউ নেই। কিচ্ছু ভালো লাগত না। ভালো কথাও ভালো লাগত না। অনেকে হয়তো এসে ভালো কিছু বলল, তবু খারাপ লাগত। মনে হতো দয়া দেখাচ্ছে। পরে বুঝতাম এসব ঠিক না। কিন্তু মানসিক অবস্থা আসলে এমনই ছিল। মাথা কাজ করত না। সেই অবস্থাটা কাটালেন কীভাবে? নাসির: কাটাতেই হতো। এভাবে তো সব সময় চলে না। বাংলাদেশ দলের কয়েকজন সিনিয়র ক্রিকেটারের সঙ্গে কথা বলেছি, কোচদের সঙ্গে কথা বলেছি। সবাই নানা পরামর্শ দিয়েছে, কথা বলেছে। আমিও বুঝেছি যে হতাশ হলে লাভ নেই। রান ছাড়া উপায় নেই। কার কার সঙ্গে কথা হয়েছে, বলা যাবে? নাসির: বাদ পড়ার পর প্রথমেই এমন একজনের কাছ থেকে ফোন পেয়েছিলাম যে চমকে গেছি। সাকিব আল হাসান! সাকিব ভাই প্রথম আমাকে ফোন করে বলেন, ‘মন খারাপ করিস না। তুই অবশ্যই ফিরবি। লেগে থাক। কষ্ট কর।’ ওনার মতো একজন ক্রিকেটারের এটা না করলেও চলত। কিন্তু উনি এটুকু করেছেন। আমারও মনে হয়েছে, সাকিব ভাইয়ের মতো একজন যখন আমাকে ফোন করে এসব বলছে, নিশ্চয়ই আমি কিছু পারি। অনেক আত্মবিশ্বাস পেয়েছি। পরেও সাকিব ভাই, তামিম ভাই, মুশফিক ভাইদের সঙ্গে কথা বলেছি। তামিম ভাই ব্যাটিং নিয়ে অনেক পরামর্শ দিয়েছেন। কোচদের মধ্যে ফাহিম স্যার, ইমরান স্যার, সালাউদ্দিন স্যারের সঙ্গে কথা বলেছি। টেকনিক্যাল কোনো পরিবর্তন বা কাজ করেছেন? নাসির: নাহ, কারণ সবাই বলেছে টেকনিকে পরিবর্তনের দরকার নেই। মানসিক ব্যাপারগুলোই আসল। আমি মানসিকভাবে আবার আগের মতো থাকার চেষ্টা করেছি। মানসিক ব্যাপারটা কেমন ছিল? একসময় যেসব শটে রান পেতেন, হুট করে দেখলেন কিছুই ঠিক হচ্ছে না। ম্যাচের পর ম্যাচ রান নেই, ওই অবস্থায় কতটা অসহায় লাগে? নাসির: ক্রিকেটে মানসিক ব্যাপারটিই বড়। যখন ভালো খেলছিলাম, দলে জায়গা নিয়ে প্রশ্ন নেই, নিজের মতো খেলেছি। কী হবে না হবে ভাবিনি। তখন সবকিছু ভালোও হয়েছে। রান না পাওয়ার পর থেকে টেনশন শুরু—জায়গা নিয়ে টান পড়ে কি না। এটার সঙ্গে তখন আরও অনেক কিছু, অনেক চিন্তাভাবনা চলে আসে মাথায়। তখনই আসল সমস্যা। হার্টবিট বেড়ে যায়। প্রতিটি ম্যাচ, প্রতিটি বলে নানা ভাবনা চলে আসে। খেলব না ছাড়ব, আউট হলে উপায় কী, কত রান করতে পারছি বা পারব...হাত-পা কাজ করে না, শরীর চলে না। বাদ পড়ার পর তো আর চিন্তার কিছু নেই। আবার আগের মতো ভেবেছি। সেটার ফলও পেয়েছি লিগে। টেকনিক পরিবর্তন না করে, শুধু মাথাটা ঠিক করেই কিন্তু রান পেয়েছি। আপনার বাইরে থাকার সময়ে সাব্বিরের উত্থান হয়েছে। তাঁকেও ফিনিশার হিসেবে দেখা হচ্ছে, আপনার মতোই স্পিন করতে পারে এবং দুর্দান্ত ফিল্ডার। সাব্বিরের উত্থানকে কীভাবে দেখেন? নাসির: ইতিবাচকভাবেই দেখি। প্রতিযোগিতা থাকলে দলের জন্য ভালো, আমার জন্যও। এখন জানি একাদশে ঢুকতে হলে বা ঢুকলে ধরে রাখতে ভালো খেলতেই হবে। আগের চেয়ে দ্বিগুণ খাটতে হবে। এ ছাড়া ওর সঙ্গে ব্যক্তিগত প্রতিদ্বন্দ্বিতা নেই। সাব্বির তো আমার খুব ভালো বন্ধু। বিশ্বকাপে সুনির্দিষ্ট লক্ষ্য আছে কিছু? নাসির: আমি আসলে ওভাবে লক্ষ্য ঠিক করি না। আর আমি যেখানে ব্যাট করি, লক্ষ্য ঠিক করাও কঠিন। হাতে ওভার কম থাকে, সেঞ্চুরি করার তো উপায় নেই। ইচ্ছা থাকবে যেন দলের চাওয়া পূরণ করতে পারি। আগে ব্যাট করি বা পরে, শেষ পর্যন্ত থাকতে চাই। আবার ফিনিশার হয়েই ফিরতে চাই।	1
দক্ষিণ আফ্রিকা সিরিজের সূচি চূড়ান্ত আন্তর্জাতিক ক্রিকেটে ২০১৫ সালটা বাংলাদেশ দলের জন্য দারুণ ব্যস্ত কাটবে। ফেব্রুয়ারিতে বিশ্বকাপ দিয়ে শুরু। এর পরও আছে বড় বড় সব সিরিজ। সেসবের মধ্যে কাল দক্ষিণ আফ্রিকা সিরিজের সূচিও আনুষ্ঠানিকভাবে জানিয়ে দিয়েছে বিসিবি। আগামী ৩০ জুন ২ টি-টোয়েন্টি, ৩টি ওয়ানডে এবং ২টি টেস্ট খেলতে বাংলাদেশে আসবে দক্ষিণ আফ্রিকা দল। ৩ জুলাই ফতুল্লায় প্রস্তুতিমূলক টি-টোয়েন্টি ম্যাচের পর ৫ ও ৭ জুলাই সিরিজের দুটি টি-টোয়েন্টি হবে মিরপুর শেরেবাংলা স্টেডিয়ামে। একই মাঠে ১০ ও ১২ জুলাই হবে প্রথম দুটি ওয়ানডে। চট্টগ্রামের জহুর আহমেদ চৌধুরী স্টেডিয়ামে ১৫ জুলাই হবে তৃতীয় ও শেষ ওয়ানডে। ওই ভেন্যুতেই প্রথম টেস্ট শুরু ২১ জুলাই। মিরপুরে ৩০ জুলাই শুরু হবে দ্বিতীয় টেস্ট। দক্ষিণ আফ্রিকা সিরিজের আগেই অবশ্য ভারত ও পাকিস্তানের বিপক্ষে সিরিজ খেলবে বাংলাদেশ। বিসিবির মিডিয়া কমিটির প্রধান জালাল ইউনুস কাল নিশ্চিত করেছেন, ‘এপ্রিলে একটি টি-টোয়েন্টি, তিনটি ওয়ানডে ও দুটি টেস্ট খেলতে বাংলাদেশে আসবে পাকিস্তান। এরপর জুনে ভারতীয় দল একটি টেস্ট ও তিনটি ওয়ানডে খেলতে বাংলাদেশ সফর করবে।’ এ ছাড়া অক্টোবরে দুটি টেস্ট খেলতে অস্ট্রেলিয়া দলেরও বাংলাদেশে আসার কথা আছে।	1
রেনিগেডসের জন্য সাকিব হোবার্ট হারিকেনসের বিপক্ষে আজ মাঠে নামবে মেলবোর্ন রেনিগেডস। হোবার্টে অনুষ্ঠেয় এই ম্যাচে রেনিগেডসের হয়ে দেখা যেতে পারে সাকিব আল হাসানকেও। মেলবোর্ন রেনিগেডসের অফিশিয়াল ওয়েবসাইটে দেওয়া সংক্ষিপ্ত সাক্ষাৎকারে কাল সাকিবই বলেছেন, ‘আমি এখন কালকের (আজ) ম্যাচের অপেক্ষায় আছি। ভ্রমণক্লান্তি আছে। তবে সেটা কোনো সমস্যা নয়।’ অস্ট্রেলিয়ার ঘরোয়া টি-টোয়েন্টি টুর্নামেন্ট বিগ ব্যাশে এটি সাকিবের দ্বিতীয় মৌসুম। এর আগে খেলেছেন অ্যাডিলেড স্ট্রাইকার্সের হয়ে। সাকিবের আশা—মেলবোর্ন রেনিগেডসের হয়ে কাজে লাগাতে পারবেন আগেরবারের অভিজ্ঞতা, ‘এর আগে অ্যাডিলেড স্ট্রাইকার্সের হয়ে খেলার সুযোগ হয়েছে। আমার জন্য খুব ভালো অভিজ্ঞতা ছিল সেটা। আশা করি সে অভিজ্ঞতা কাজে লাগিয়ে রেনিগেডসের হয়েও ভালো কিছু করতে পারব।’ সেই ভালো কিছুটা ব্যাটিং, বোলিং বা ফিল্ডিং—যেকোনোভাবেই করতে চান সাকিব। দলের জন্য কিছু করে দলকে জেতাতে পারলেই খুশি তিনি। সাকিবকে প্রশ্ন করা হয়েছে বাংলাদেশে থাকা তাঁর অসংখ্য ভক্ত-সমর্থক নিয়েও। সাকিবের উত্তর, ‘তারা আমাকে সব সময়ই সমর্থন দেয়, এটা খুব ভালো লাগে। আমি এটা খুব উপভোগ করি। আমি যেকোনো দলেই খেলি না কেন, তারা আমার খেলা দেখে। আশা করি ভালো খেলে তাদের প্রত্যাশা মেটাতে পারব।’ সাক্ষাৎকারের এ পর্যন্ত ইংরেজিতে বললেও শেষটা সাকিব করেছেন বাংলায়। মেলবোর্ন রেনিগেডসের জন্য সমর্থন চেয়ে বললেন, ‘সবাই আমাদের সমর্থন করবেন। আশা করি আমরা অনেক ভালো করব। যদিও আমাদের প্রথম কয়েকটি ম্যাচ ভালো হয়নি। আশা করি পরের কয়েকটি ম্যাচ আমরা অনেক ভালো করব এবং জিতব।’	1
তিন ওপেনারের জুটি! ড্রেসিংরুমের দরজাতেই ফিল হিউজ! রক্ত-মাংসের হিউজ ছাড়িয়ে গেছেন ক্রিকেট আর জীবনের সীমানা। তবে সিডনির স্বাগতিক ড্রেসিংরুমের দরজায় হিউজকে অমর করে রাখা হয়েছে দারুণ এক স্মৃতিফলকে। ব্যাট হাতে নামার পথে সেই স্মৃতিফলকে একবার ছুঁয়ে দিলেন ডেভিড ওয়ার্নার। যেন অনুভব করলেন প্রিয় বন্ধুকে! হৃদয় আর্দ্র, কিন্তু মানসিকতা শক্ত। ২২ গজে গিয়ে আবেগের স্রোত সামাল দিয়ে ওয়ার্নারের ব্যাট যথারীতি হয়ে উঠল মুগুর। তুলাধোনা করলেন ভারতীয় বোলারদের। রান ৬৩ ছুঁতেই আবার ফিরে এলেন হিউজ। শন অ্যাবটের বাউন্সারে উইকেটের পাশে যেখানে লুটিয়ে পড়েছিলেন হিউজ, ওয়ার্নার এগিয়ে গেলেন সেখানে। হেলমেট-গ্লাভস খুলে নিচু হয়ে চুমু খেলেন ওই জায়গাটায়। ক্রিকেট মাঠে প্রিয় বন্ধুর শেষ চিহ্ন যে পড়ে আছে সেখানে! দৃষ্টি ঝাপসা, ভরে উঠল দুচোখ। খানিক পরই লাঞ্চ হওয়ায় রক্ষে। নিজেকে সামলে লাঞ্চের পর আবার গর্জে উঠল ব্যাট। আরেকটি সেঞ্চুরি! মাঠের বাইরে ওয়ার্নারের মতো হিউজের অতটা কাছের ছিলেন না ক্রিস রজার্স। তবে নিউ সাউথ ওয়েলসে একসঙ্গে খেলেছেন দুজন, একসঙ্গে ইনিংস শুরু করেছেন কতবার! আবেগ তাঁকেও না ছুঁয়ে পারে না। নিজেরও জন্যও দিনটি ছিল আবেগময়। আগেই জানিয়েছেন, ঘরের মাঠে হয়তো এটাই শেষ টেস্ট। আবেগের সঙ্গে লড়ে দারুণ ব্যাট করলেন রজার্সও। প্রাপ্য সেঞ্চুরিটা পেলেন না যদিও নিজের ভুলেই। ৯৫ রানে বলের লাইন মিস করে প্লেড অন। দুজনের দুর্দান্ত ব্যাটিং, দুশ রানের জুটি। দুই বাঁহাতি ওপেনারের অদৃশ্য শক্তি হয়ে থাকলেন আরেক বাঁহাতি ওপেনার। অস্ট্রেলিয়ার হয়ে প্রয়োজনের খাতিরে নানা জায়গায় ব্যাট করেছেন। কিন্তু হিউজ তো আসলে ছিলেন ওপেনারই! তিন ওপেনার অস্ট্রেলিয়াকে এনে দিলেন শক্ত ভিত। যেটির ওপর দাঁড়িয়ে রানসৌধ গড়ার পথে স্টিভেন স্মিথ ও শেন ওয়াটসন। সিডনিতে আবেগের স্রোত রূপ নিল রানের জোয়ারে। প্রথম দিনে স্রেফ দুই ওপেনারকে হারিয়ে অস্ট্রেলিয়া ৩৪৮! ভারতীয় বোলারদের পারফরম্যান্স আগের মতোই। তবে ধোনি-উত্তর দলের চেহারা নতুন। উইকেটের পেছনে ঋদ্ধিমান সাহাকে আসতেই হতো। লোকেশ রাহুল ও সুরেশ রায়নার একজন খেলবেন বলে শোনা যাচ্ছিল, রাখা হলো দুজনকেই। শিখর ধাওয়ানের জায়গায় ওপেনে রাহুল, মিডল অর্ডারে রায়না। কিন্তু আরও বড় বিস্ময় হয়ে এল রোহিত শর্মার নাম। বাদ চেতেশ্বর পূজারা! এমনকি একাদশের বাইরে অভিজ্ঞতম বোলার ইশান্ত শর্মাও। ফলাফল, ১৯৭৬ সালের পর ভারতের সবচেয়ে তরুণ একাদশ! ২০০ টেস্ট খেলা শচীন টেন্ডুলকার, ১৬৪ টেস্টের রাহুল দ্রাবিড়ের দলের এখন সবার সম্মিলিত অভিজ্ঞতা ১৭২ টেস্টের। ৩৩ টেস্ট খেলা কোহলিই সবচেয়ে অভিজ্ঞ! নতুন চেহারার ভারতকে পুরোনো রূপেই ভুগিয়েছেন ওয়ার্নার-স্মিথরা। ৪৫ বলে ফিফটি করা ওয়ার্নার ৩৬ টেস্টে দ্বাদশ সেঞ্চুরি ছুঁয়েছেন ১০৮ বলে। ১৯ রানে স্লিপে রাহুলকে সহজ ক্যাচ দিয়ে বেঁচে যাওয়া রজার্স প্রথম ঘণ্টায় রান করেছেন ওয়ার্নারের সঙ্গে পাল্লা দিয়ে। পরে গুটিয়ে নিয়েছেন নিজেকে, টানা পঞ্চম ফিফটিকে তবু অল্পের জন্য নিতে পারলেন না তিন অঙ্কে। ওয়াটসন ধুঁকছিলেন শুরুতে, ৬৫ বলে মেরেছেন প্রথম চার। পরে খুঁজে পেয়েছেন নিজেকে। স্মিথ শুরু থেকেই যথারীতি নিখুঁত, আজ নামবেন টানা চতুর্থ টেস্টে সেঞ্চুরির লক্ষ্যে। নিয়মিত অধিনায়ক কোহলির প্রথম দিনটি কাটল দুঃস্বপ্নের মতো। দিনের শেষ ওভারে ওয়াটসনের ক্যাচ স্লিপে অশ্বিনের হাত গলে বের হওয়া যেন ভারতের দিনটারই প্রতীকী—হতাশার পিঠে হতাশা! স্টার স্পোর্টস, ক্রিকইনফো।	1
ভারতের বিশ্বকাপ দলে বিনি-প্যাটেল অলরাউন্ডার স্টুয়ার্ট বিনির পাশাপাশি স্পিনার অক্ষর প্যাটেল। এ ছাড়া খুব বড় কোনো চমক নেই। বরং বিশ্বকাপের দল ঘোষণা করতে গিয়ে নিরাপদ পথেই হেঁটেছেন ভারতের নির্বাচকেরা। আছেন প্রায় সব নিয়মিত ও চেনামুখই। অধিনায়ক মহেন্দ্র সিং ধোনির ডেপুটি হিসেবে যথারীতি দায়িত্ব পেয়েছেন বিরাট কোহলি। চোট থাকা সত্ত্বেও দলে রয়েছেন অলরাউন্ডার রবীন্দ্র জাদেজা। দল নির্বাচনী বৈঠকে যুবরাজ সিংকে নিয়ে আলোচনা হলেও শেষ পর্যন্ত জায়গা হয়নি গত বিশ্বকাপের সেরা ক্রিকেটারের। যুবরাজ অবশ্য ৩০ জনের প্রাথমিক দলেও ছিলেন না। তবে রঞ্জি ট্রফিতে দুর্দান্ত ফর্মে থাকা যুবরাজের পাশাপাশি প্রাথমিক দলে না থাকা আরও কয়েক জনকে দল নির্বাচনী বৈঠকে বিবেচনা করা হয়েছে বলে জানিয়েছেন বিসিসিআইয়ের সচিব সঞ্জয় প্যাটেল৷ ক্রিকইনফো। বিশ্বকাপের ভারত দল মহেন্দ্র সিং ধোনি (অধিনায়ক), বিরাট কোহলি (সহ-অধিনায়ক), শিখর ধাওয়ান, রোহিত শর্মা, অজিঙ্কা রাহানে, সুরেশ রায়না, আম্বাতি রায়ডু, রবীন্দ্র জাদেজা, রবিচন্দ্রন অশ্বিন, অক্ষর প্যাটেল, ইশান্ত শর্মা, মোহাম্মদ সামি, উমেশ যাদব, ভুবনেশ্বর কুমার ও স্টুয়ার্ট বিনি।	1
কী হচ্ছে ন্যু ক্যাম্পে? খবর ১: সপ্তাহ খানেক আগে কোর্ট অব আরবিট্রেশন বার্সেলোনার আবেদন খারিজ করে দিল। যেটির মানে পরের মৌসুম পর্যন্ত বার্সা কোনো খেলোয়াড় বেচাকেনা করতে পারবে না। খবর ২: পরশু বার্সেলোনা তাদের ওয়েবসাইটে জানাল, আন্দোনি জুবিজারেতাকে ক্রীড়া পরিচালকের পদ থেকে অব্যাহতি দেওয়া হয়েছে। খবর ৩: একই দিনে ক্লাবের অনুশীলনে অসুস্থতার কারণে ছিলেন না লিওনেল মেসি। পরে ইনস্টাগ্রামে দেখা গেল, মেসি চেলসি, থিবো কোর্তোয়া ও ফেলিপে লুইসকে অনুসরণ করা শুরু করেছেন। খবর ৪: জুবিজারেতার অপসারণের খানিক পর কার্লোস পুয়োল সহকারী ক্রীড়া পরিচালকের পদ থেকে সরে দাঁড়িয়েছেন। সাদা চোখে এই চারটি ঘটনার যোগসূত্র নেই বলেই মনে হয়। তবে এত কম সময়ের মধ্যে ঘটনাগুলো এত দ্রুত ঘটে যাওয়ায় একটা ব্যাপার পরিষ্কার, ন্যু ক্যাম্পে সবকিছু ঠিকঠাক চলছে না, কোথাও যেন সুর কেটে গেছে। জুবিজারেতাকে ছাঁটাই, পুয়োলের পদত্যাগ সবকিছু ছাপিয়ে অবশ্য এখন সবচেয়ে বড় প্রশ্ন—মেসি বার্সেলোনায় থাকছেন তো? শুধু ইনস্টাগ্রামের পোস্ট দেখে অবশ্য সিঁদুরে মেঘ দেখার কারণ নেই। মেসি তো ম্যানচেস্টার সিটিকে আগে থেকেই অনুসরণ করছেন, চেলসিকেও তো করতেই পারেন। তবে সময়ের কারণেই উঠে যাচ্ছে প্রশ্ন। এই মৌসুমে বার্সেলোনা ছাড়ার গুঞ্জন একাধিকবার উঠেছিল। মেসি তো একবার বলেও ফেলেছিলেন, ভবিষ্যতের কথা কিছুই বলা যায় না। সাবেক বার্সা সতীর্থ সেস্ক ফ্যাব্রিগাস তো পারলে তখনই মেসিকে নিয়ে আসেন চেলসিতে। পরে অবশ্য গুঞ্জনটা স্তিমিত হয়ে যায়। পরশুই স্প্যানিশ দৈনিক এল মুন্দো দেপোর্তিভো আরেকটা বোমা ফাটাল। কোচ লুইস এনরিকের সঙ্গে নাকি মেসির সম্পর্ক খুব একটা ভালো যাচ্ছে না। বছরের প্রথম অনুশীলনেই দুজনের মধ্যে লেগে গিয়েছিল, হয়েছে কথা-কাটাকাটি। স্প্যানিশ রেডিও স্টেশন কোপে জানাচ্ছে এনরিকে বিশ্বাস করেন, মেসি থাকলে দলের আবহাওয়াটা বদলানো সম্ভব নয়। এসবের মধ্যে কতটুকু সত্য, কতটুকু মিথ্যা সেটা নিরেটভাবে প্রমাণ করা অসম্ভব। তবে জুবিজারেতার চলে যাওয়াটা বার্সার অস্থিরতাকে চোখে আঙুল দিয়ে দেখিয়ে দেয়। গত মৌসুমে একটা ট্রফিও জিততে পারেনি বার্সা। এরপর নতুন খেলোয়াড়দের নিয়েও অসন্তোষের একটা বিষবাষ্প রয়েছে। প্রায় ৯ কোটি ইউরোর লুইস সুয়ারেজ এখনো কিছুই করতে পারেননি, নবাগত দুই ডিফেন্ডার ডগলাস পেরেইরা ও টমাস ভার্মেলেন তো ফর্মহীনতা আর চোটে খেলারই সুযোগ পাচ্ছেন না। এসব কিছুর দায় জুবিজারেতাকে নিতেই হতো। অপ্রাপ্তবয়স্ক খেলোয়াড় কেনাবেচার জন্য ফিফার নিষেধাজ্ঞা আরও কোণঠাসা করে দেয় সাবেক এই গোলরক্ষককে। ফিফার রায় বহাল থাকার পর সেটারই হয়তো খেসারত দিতে হলো তাঁকে। বার্সেলোনায় আসলেই কী হচ্ছে, সেটার খানিকটা আভাস আজ পাওয়া যাবে। ক্লাব সভাপতি হোসে মারিয়া বার্তোমেউ সংবাদ সম্মেলনে মুখোমুখি হবেন সাংবাদিকদের। মার্কা, এএস, মেইল অনলাইন।	1
ধূমপানে ‘বিষপান’ গোলটা তাঁর ভুলে হয়েছিল। তাও আবার নতুন বছরের প্রথম দিনে। ভিচেক শেজনির মেজাজটা তাই একটু বেশিই খারাপ ছিল বোধ হয়। নইলে কোচ পইপই করে যেটা বারণ করেছেন, সেটা তিনি করবেন কেন? প্রিমিয়ার লিগে সাউদাম্পটনের কাছে আর্সেনাল গত সপ্তাহে হেরে বসেছিল। এরপর আর্সেনাল গোলরক্ষক শেজনি ম্যাচ শেষে গোসলকক্ষে গিয়ে ধূমপান করেন। ব্যাপারটা চাপা থাকেনি। কোচ আর্সেন ওয়েঙ্গারের কানেও যায় সেটি। শেজনিকে সেটা নিয়ে বকুনি দিলে উলটো এই গোলরক্ষকও নাকি ওয়েঙ্গারের সঙ্গে তর্ক জুড়ে দেন। ফলাফল, পরের ম্যাচে বসে থাকতে হয় বেঞ্চে। তবে শুধু এই শাস্তিতেই পার পাচ্ছেন না, এবার বোধ হয় জরিমানাও দিতে হচ্ছে শেজনিকে। সেটির পরিমাণ ২০ হাজার পাউন্ড বলে শোনা যাচ্ছে। এর আগে আর্সেনালেরই জ্যাক উইলশেয়ারও ধূমপান করে কোচের তোপের মুখে পড়েছিলেন। শেজনি কি সেটা ভুলে গিয়েছিলেন? মিরর।	1
তোরেসের জার্সি মাঠের পারফরম্যান্স কেমন হয় সেটা দেখার অপেক্ষায় থাকতে হবে। কিন্তু অ্যাটলেটিকো মাদ্রিদে ফার্নান্দো তোরেসের প্রত্যাবর্তন হয়েছে বেশ সাড়া জাগিয়ে। ভিসেন্তে ক্যালদেরনে তোরেস-বরণ অনুষ্ঠানে উপস্থিত ছিলেন প্রায় ৪৫ হাজার সমর্থক। এখানেই শেষ নয়, স্প্যানিশ স্ট্রাইকারের জার্সিও বিক্রি হচ্ছে দেদার। ক্যারিয়ারের শুরুর দিকে যখন অ্যাটলেটিকোর হয়ে খেলতেন, তখন তোরেস পরতেন ৯ নম্বর জার্সি। কিন্তু এবার মিলান থেকে ধারে খেলতে এসে পরবেন ১৯ নম্বর জার্সি। নম্বর বদল হলেও তোরেস নামের প্রতি আকর্ষণ একটুও কমেনি অ্যাটলেটিকো সমর্থকদের। ক্লাবের স্যুভেনির শপ রোববার খোলা ছিল প্রায় ৯ ঘণ্টা। ওই দিনেই বিক্রি হয়ে গেছে তোরেসের হাজার দুয়েক জার্সি। এক দিনে এত বেশি জার্সি বিক্রি হয়নি ক্লাব ইতিহাসে অন্য কোনো খেলোয়াড়ের! মার্কা।	1
ইউসেবিওর জন্য দেখতে দেখতে এক বছর হয়ে গেল। গত পরশু ইউসেবিওর প্রথম মৃত্যুবার্ষিকী চলে গেলেও অনেকেরই হয়তো মনে নেই তা। তবে যে শহর জানে তাঁর প্রথম সবকিছু, সেই লিসবন ভোলে কীভাবে? পর্তুগালের এই কিংবদন্তির স্মরণে এবার একটা রাস্তার নাম রাখা হয়েছে। যে মাঠে নিজেকে প্রথম চিনিয়েছেন বিশ্বে, সেই বেনফিকার স্তাদিও দা লুজের পাশ ঘেঁষেই চলে গেছে এই রাস্তা। ইউসেবিও যেমন বিশ্বে পর্তুগালকে চিনিয়েছিলেন, এই রাস্তাটা সে রকম লিসবনের সঙ্গে দেশের অন্যান্য অংশকে যোগ করেছে। মৃত্যুবার্ষিকীতে ভক্তরা দল বেঁধে এসেছিলেন স্তাদিও লুজে। সাদা পতাকা নিয়ে এসেছিলেন তাঁরা, তাতে কালো হরফে বড় বড় করে লেখা ইউসেবিও। স্টেডিয়ামের ট্রফি ক্যাবিনেটে জমেছিল ভিড়, ইউসেবিওর ট্রফি-পদকগুলো দেখতে সবাই হুমড়ি খেয়ে পড়েছিল। আইএএনএস।	1
পোডলস্কির ‘বিপ্লব’ আড়াই বছরের আর্সেনাল ক্যারিয়ারে ইনস্টাগ্রামে ৩৪৫৬টি পোস্ট করেছেন লুকাস পোডলস্কি, এর মধ্যে সেলফি ৫৯১টি। আর্সেনালের আর কোনো খেলোয়াড়ের সামাজিক যোগাযোগমাধ্যমে এত সরব উপস্থিতি নেই।	1
বিদায়ী ম্যাচের অপেক্ষায় আমিনুল বেশ কিছুদিন ধরেই রাজনীতির মাঠে সক্রিয় হয়ে উঠেছেন। ফুটবল মাঠে তিনি তাই অনেকটাই আড়ালে। এই অবস্থা থেকে বেরিয়ে আসার কোনো পরিকল্পনা নেই আমিনুল হকের। জাতীয় দলের সাবেক অধিনায়ক বরং ঘরোয়া ফুটবলকেও আনুষ্ঠানিকভাবে বিদায় জানানোর প্রস্তুতি নিচ্ছেন। আর মাত্র একটি ম্যাচেই পোস্টের নিচে দেখা যাবে বাংলাদেশের ইতিহাসের অন্যতম সেরা গোলরক্ষককে। হতে পারে সেটি শুধু কয়েক মিনিটের জন্য। কাগজ-কলমে অবসর নেওয়ার কথা কাল খোলাখুলিই জানালেন আমিনুল, ‘মাঠ থেকেই বিদায় নিতে চাই। তাই আসন্ন মৌসুমে একটি ম্যাচে হয়তো মাঠে নামব।’ কোন দলের জার্সি গায়ে শেষ ম্যাচটি খেলবেন, সেটি এখনো চূড়ান্ত হয়নি। হতে পারে মোহামেডানের জার্সি গায়ে নামবেন শেষ ম্যাচে। এই মোহামেডান দিয়েই শুরু ১৯৯৪-৯৫ মৌসুমে। ‘শুরু ও শেষের সঙ্গে মিল রাখতে মোহামেডান তাঁবু থেকেই ইতি টানতে চাই’—বলছিলেন আমিনুল। গত বছর ছিলেন মুক্তিযোদ্ধায়। কিন্তু মৌসুম শুরুর টুর্নামেন্ট ফেডারেশন কাপে সেমিফাইনালে পেলেন চোট। তারই জেরে মৌসুমের বাকি সময়টা মাঠের বাইরে কাটল। মাঝখানে ভারতে গিয়েছিলেন চোটের চিকিৎসা করাতে। মুক্তিযোদ্ধার অনুশীলনে ফিরেছিলেন এরপর। তবে মাঠে আর নামা হয়নি। আমিনুলের ফুটবল-জীবন তাই একরকম নীরবেই শেষ হয়ে যাচ্ছে। এখন তিনি রাজনীতির মঞ্চে নবীন মুখ, বাংলাদেশ জাতীয়তাবাদী দলে যোগ দিয়েছেন কিছুদিন আগে। রাজনীতিতে আসা নিয়ে বলছিলেন, ‘জনগণের জন্য কিছু করার উদ্দেশ্য নিয়ে এই অঙ্গনে এসেছি।’ ১৯৯৬ সালে মোহামেডান ছেড়ে ফরাশগঞ্জে এসেই ডাক পেয়েছিলেন জাতীয় দলে। কিছুদিন পরই নিয়মিত হলেন একাদশে, এক নম্বর জায়গা ধরে রেখে ২০১১ সালে অবসর নেন জাতীয় দল থেকে। এখন ঘরোয়া ফুটবলও ছাড়ার অর্থ, বাংলাদেশের ফুটবলে আমিনুল ঠাঁই নিতে চলেছেন সাবেকদের তালিকায়। বিদায়বেলায় কেমন লাগছে আমিনুলের? ‘সময় এখন বিদায় বলার। প্রতিযোগিতামূলক ফুটবল আর খেলব না ভাবলে কষ্টই লাগে। কিন্তু সবাইকেই একসময় সরে যেতে হয়। আমার শেষের সময়টা এসে গেছে’—বলছিলেন জাতীয় দলের সাবেক অধিনায়ক। ক্যারিয়ারের শেষ ম্যাচটার জন্যই এখন আমিনুলের যত অপেক্ষা।	1
উইলিয়ামসন ও ওয়াটলিং এ মাঠেই গত বছর ফেব্রুয়ারিতে ভারতের বিপক্ষে ষষ্ঠ উইকেটে বিশ্ব রেকর্ড জুটি গড়েছিলেন ব্রেন্ডন ম্যাককালাম আর বিজে ওয়াটলিং। সেটা স্মরণীয় করে রাখতে এবার টেস্টের প্রথম দিনই বেসিন রিজার্ভের প্রদর্শনী দেয়ালে বসানো হয়েছিল ব্রোঞ্জের স্মারক। ম্যাককালাম আর ওয়াটলিংয়ের কীর্তির কথা লেখা সে স্মারকে। কে জানত মাত্র তিন দিন পরই ব্রোঞ্জের এই স্মারক ফলক অপ্রয়োজনীয় হয়ে যাবে! ম্যাককালাম-ওয়াটলিং জুটির ৩৫২ রানের রেকর্ড ভেঙে কাল ওয়েলিংটনে অবিচ্ছিন্ন ৩৬৫ রানের জুটি গড়েছেন কেন উইলিয়ামসন ও ওয়াটলিং। ওয়াটলিংয়ের নামটা যদিও বদলায়নি। কিন্তু বিশ্ব রেকর্ডই যখন ভেঙে গেছে, ফলকটাও তাই বদলাতে হচ্ছেই। বেসিন রিজার্ভ কর্তৃপক্ষ মনে হয় না কাজটা বিন্দুমাত্র ঝামেলার মনে করবে। অনেক উত্থান-পতনের পর যে টেস্টটা তৃতীয় দিন শেষে কিউইদের কাছে প্রায় হাতছাড়া মনে হচ্ছিল, ষষ্ঠ উইকেটে এ দুজনের অনন্যসাধারণ জুটিতে সেটাই এখন পুরোপুরি তাদের মুঠোয়। দ্বিতীয় ইনিংসে স্কোরবোর্ডে ৫২৪ রান তুলে জয়ের জন্য শ্রীলঙ্কার সামনে ৩৯০ রানের দুরূহ এক লক্ষ্য ছুড়ে দিয়েছে নিউজিল্যান্ড। ২০০৩ সালে নিউজিল্যান্ডের বিপক্ষে চতুর্থ ইনিংসে ২৭৭ রান করে ম্যাচ জিতেছিল পাকিস্তান, এ মাঠে সেটাই সবচেয়ে বেশি রান তাড়া করে জেতার রেকর্ড হয়ে আছে। চতুর্থ ইনিংসে সবচেয়ে বেশি রান উঠেছে ৩১১, যেটা নিউজিল্যান্ড তুলেছিল ২০০৮ সালে ইংল্যান্ডের কাছে হারা টেস্টে। কাল শেষ বিকেলে ৪৫ রান তুলতেই দিমুথ করুণারত্নের উইকেট হারানো শ্রীলঙ্কার পক্ষে জয়ের স্বপ্ন দেখা তাই একটু বাড়াবাড়ি বৈকি। ক্রাইস্টচার্চে আগের টেস্টটা জেতা নিউজিল্যান্ড অবশ্য সিরিজ জিতে যাবে ম্যাচ ড্র হলেই। অথচ তৃতীয় দিন শেষে ৫ উইকেটে ২৫৩ রান তোলা এই নিউজিল্যান্ডকেই মনে হচ্ছিল নড়বড়ে অবস্থায়। ৮০ রান নিয়ে দিন শুরু করা উইলিয়ামসন লাঞ্চের আগেই টেস্ট ক্যারিয়ারের নবম সেঞ্চুরিটা পেয়ে যান। আগের দিন ২৯ ও ৬৯ রানে তাঁর দুটো ক্যাচ ছেড়েছিলেন শ্রীলঙ্কার ফিল্ডাররা। কাল সেঞ্চুরির পরই ১০৪ রানে তাঁকে আবার জীবন দিয়েছেন হেরাথ। সুযোগ কাজে লাগিয়ে সেঞ্চুরিটাকে ক্যারিয়ারের প্রথম ডাবল সেঞ্চুরিতে রূপান্তরিত করেন উইলিয়ামসন। এর আগেই অবশ্য ক্যারিয়ারের চতুর্থ টেস্ট সেঞ্চুরি পেয়ে যান ওয়াটলিংও। কিন্তু শ্রীলঙ্কান বোলারদের ভোগান্তি শেষ হয়নি তখনো। প্রায় ৮ ঘণ্টা উইকেটশূন্য থাকার পর ম্যাককালাম যখন ইনিংস ঘোষণা করেন, টেস্ট জয়ের স্বপ্ন প্রায় ফিকে হয়ে গেছে শ্রীলঙ্কার। ক্রিকইনফো।	1
‘দায়িত্বটা বেড়ে গেল’ ২০০৮ সালে সিঙ্গাপুরে এএইচএফ কাপে অভিষেক। এর পর থেকেই লাল-সবুজের আক্রমণভাগে ধারাবাহিক। তারই পুরস্কার হিসেবে পেলেন জাতীয় দলের অধিনায়কত্ব। সিঙ্গাপুরে বিশ্ব হকি লিগের দ্বিতীয় রাউন্ডে ভালো কিছু করেই সেই আস্থার প্রতিদান দিতে চান কৃষ্ণ কুমার সহ-অধিনায়ক থেকে অধিনায়কের আর্মব্যান্ড পেলেন। কেমন লাগছে? কৃষ্ণ কুমার: খুবই ভালো লাগছে। জাতীয় দলে যখন থেকে ধারাবাহিক খেলতে শুরু করি, তখন থেকেই স্বপ্ন দেখতাম এক দিনের জন্য হলেও জাতীয় দলের অধিনায়কত্ব করব। এত দিন পর স্বপ্ন পূরণ হয়েছে বলে একটু বেশিই আনন্দিত। এখন তো নিশ্চয়ই দায়িত্ব আরও বেড়ে গেল? কৃষ্ণ: অবশ্যই দায়িত্ব বেড়েছে। নিজের কাঁধে বেশি দায়িত্ব নিয়ে আরও ভালো খেলতে চাই। মাঠে সবাই আমাকে সহযোগিতা করবে আশা করি। সিঙ্গাপুরে আপনাদের লক্ষ্য কী থাকবে? কৃষ্ণ: সেমিফাইনাল খেলতে পারলে সেটা বড় পাওয়াই হবে। পোল্যান্ডের সঙ্গে ১ পয়েন্ট হলেও নিতে চাই। জাপান ম্যাচে আগের চেয়ে ভালো খেলার প্রত্যাশা রাখি। ইনচন এশিয়ান গেমসে জাপানের সঙ্গে আমরা খুবই খারাপ খেলেছিলাম। সিঙ্গাপুরের সঙ্গে জিতব সেই আত্মবিশ্বাস আছে। আপনাদের অনুশীলন কেমন হচ্ছে? কৃষ্ণ: এর আগে আমরা অনুশীলনে কখনো এমন কঠোর পরিশ্রম করিনি। নিজেদের ভুল শুধরে নিয়েছি অনেক। পুরোনো সমস্যাগুলো নেই। টিমওয়ার্ক গড়ে উঠেছে। এই টুর্নামেন্টে আমরা সবাইকে একটা চমক দিতে চাই। ক্যাম্প শুরু হয়েছিল ২৭ ডিসেম্বর। এত অল্প সময়ে প্রস্তুতি কি যথেষ্ট? কৃষ্ণ: যথেষ্ট নয় জানি। কিন্তু যেটুকু সময় পেয়েছি, তাতে পুষিয়ে নেওয়ার চেষ্টা করেছি। ফিটনেসের ওপর বেশি জোর দেওয়া হয়েছে। আজও (কাল) স্পিড ট্রেনিং করেছি। অল্প সময়ের মধ্যে বিকেএসপি ও আর্মির সঙ্গে ম্যাচ খেলেছি। মালয়েশিয়ায় অনূর্ধ্ব-২১ দলের সঙ্গে প্রস্তুতি ম্যাচ খেলব। ফেডারেশন চেষ্টা করছে জাতীয় দলের সঙ্গে খেলানোর। তাহলে তো আরও ভালো হয়। এবার আপনার নিজের কথা বলুন। হকিতে কীভাবে এলেন? কৃষ্ণ: আমার বাড়ি রাজশাহী সদরের কাজীহাটায়। আমাদের বাড়ির পাশেই বৈকালি সংঘ। মওলানা ভাসানী স্টেডিয়ামের প্রধান গেট যে রবিউদ্দিনের নামে, উনি আমার চাচা। উনি আমাদের ক্লাবের সদস্য ছিলেন। এ ছাড়া শামীম রেজা, আশরাফুল ইসলাম শিশু, জাহিদুল ইসলাম রাজনও এখানে খেলেছেন। তো ওই ক্লাবে আমার বন্ধুরা খেলত। ওদের দেখে আমারও খেলতে ইচ্ছা হলো। এভাবেই শুরু। নিষেধাজ্ঞা কাটিয়ে দলে ফিরেছেন জিমি, রানা, পিন্টু। এই খেলোয়াড়দের পেয়ে দলের শক্তি কতটা বাড়ল? কৃষ্ণ: অনেক বেড়েছে। এমনিতেই জিমি ভাই অনেক ভালো খেলোয়াড়। আমি সবার চেয়ে বেশি খুশি ওনাকে দলে পেয়ে। প্রথম দিকে ওনার ফিটনেসের সমস্যা ছিল। তবে আস্তে আস্তে আগের ফর্মে ফিরে পেয়েছেন। এটা আমাদের জন্যই ভালো। অন্যরাও অভিজ্ঞ খেলোয়াড়। সিঙ্গাপুরে ওরাও ভালো করবে আশা করি। মালয়েশিয়ান কোচ গোবিনাথানকে কেমন মনে হলো? কৃষ্ণ: উনি বেশ ভালো কোচ। খেলোয়াড়দের সঙ্গে বন্ধুর মতো মেশেন, ভুলগুলো সুন্দরভাবে শুধরে দেন। ডাইনিংয়ে গিয়েও খেলার ভিডিও দেখান। সবার আলাদা ভিডিও করেন। আশা করি তাঁর অধীনে আমরা ভালো করব।	1
পিটারসেনের অবসর ওয়েস্ট ইন্ডিজের সঙ্গে সিরিজটা একদমই ভালো কাটেনি, তিন ম্যাচে মাত্র করেছেন ৮৬ রান। কাল আন্তর্জাতিক ক্রিকেটকেই বিদায় বলে দিলেন দক্ষিণ আফ্রিকান ওপেনার আলভিরো পিটারসেন। তবে প্যাডজোড়া এখনই তুলে রাখছেন না, আরও তিন বছর কাউন্টি ও ফ্র্যাঞ্চাইজি ক্রিকেট খেলে যাবেন বলে জানিয়েছেন কাল। সেই সঙ্গে নিজের ক্রিকেট স্কুল ও ফাউন্ডেশনেও সময় দেবেন। টেস্ট ক্যারিয়ারে ৩৬টি ম্যাচ খেলে ৩৪.৮৮ গড়ে ২০৯৩ রান করেছেন, ভারতের সঙ্গে ইডেন গার্ডেনে অভিষেকেই পেয়েছিলেন সেঞ্চুরি। ২১টি ওয়ানডেতে করেছেন ৫০৪ রান, টি-টোয়েন্টি খেলেছেন দুটি। ক্রিকইনফো।	1
পোডলস্কি ইন্টারে লুকাস পোডলস্কি আর্সেনাল ছেড়ে যোগ দিয়েছেন ইন্টার মিলানে। তবে পাকাপাকিভাবে নয়, ধারে। পরশু ইন্টার তাদের ওয়েবসাইটে এটি নিশ্চিত করেছে। পরশুই জার্মান উইঙ্গার নতুন ক্লাবের হয়ে প্রথম অনুশীলনও করেছেন। কাল জুভেন্টাসের সঙ্গে ম্যাচে অবশ্য তাঁকে মাঠে নামানো হবে না বলে জানিয়েছেন ইন্টার কোচ মানচিনি। এএফপি।	1
ম্যারাডোনা-শেভার পছন্দ নয়্যার ক্রিস্টিয়ানো রোনালদো নন, নন লিওনেল মেসি। ফিফা-ব্যালন ডি’অরের প্রার্থিতায় এবার ডিয়েগো ম্যারাডোনা এবং আন্দ্রেই শেভচেঙ্কোর আস্থা ম্যানুয়েল নয়্যারে। ছয় বছর ধরে ব্যালন ডি’অর পুরস্কারটি ভাগাভাগি করে আসছেন লিওনেল মেসি এবং রোনালদো। এবারও অনেকের চোখেই পর্তুগিজ উইঙ্গার ক্রিস্টিয়ানো রোনালদো এবং আর্জেন্টাইন প্লে-মেকার মেসিই ফেবারিট। কিন্তু আর্জেন্টাইন ফুটবল কিংবদন্তি ম্যারাডোনা এবং ইউক্রেনিয়ান ফুটবল গ্রেট শেভচেঙ্কো মনে করেন, এবার জার্মান গোলরক্ষক নয়্যারেরই পাওয়া উচিত পুরস্কারটি। তাঁদের এমনটা মনে করার পেছনে বড় কারণ জার্মান দলের হয়ে নয়্যারের বিশ্বকাপ জয়। ‘মেসিও নয়, নয় রোনালদোও, আমার ফেবারিট নয়্যার। সে-ই পুরস্কারটি পাওয়ার সবচেয়ে যোগ্য’—পরশু কিউবা সফরকালে বলেন ম্যারাডোনা। ভেনেজুয়েলার তেলেসুর টেলিভিশনের খেলাধুলাবিষয়ক অনুষ্ঠানের শ্যুটিংয়ের জন্য ম্যারাডোনার এই কিউবা সফর। আর জার্মান গোলরক্ষক সম্পর্কে শেভচেঙ্কোর মূল্যায়ন, ‘নয়্যার অসাধারণ খেলোয়াড়। একজন গোলরক্ষকের চেয়েও বেশি কিছু।’ যুক্তি দাঁড় করালেন, কেন এবার ব্যালন ডি’অর নয়্যারেরই পাওয়া উচিত, ‘আমি নয়্যারকেই বেছে নেব। কারণ, বিশ্বকাপে সে বিশেষ কিছু করেছে, ভালো করেছে বায়ার্নের হয়েও। মৌসুমটা তাঁর অসাধারণ কেটেছে বলে মনে করি আমি।’ বিশ্ব ফুটবলের সবচেয়ে মর্যাদাপূর্ণ ব্যক্তিগত পুরস্কারটি শেষ পর্যন্ত কে পাচ্ছেন, সেটা জানা যাবে ১২ জানুয়ারি। এএফপি, ফিফাডটকম।	1
ঘরোয়া ফুটবল নিয়ে নাটক সাধারণত ফুটবলের সংবাদ সম্মেলন ফেডারেশন ভবনেই হয়ে থাকে। কিন্তু কাল পেশাদার লিগ কমিটির চেয়ারম্যান আবদুস সালাম মুর্শেদীর পান্থপথের ব্যবসায়িক কার্যালয়ে ভিড় করলেন গণমাধ্যমকর্মীরা। হঠাৎ এমন সংবাদ সম্মেলনে কৌতূহল ছিল অনেকের মনে, নিশ্চয় বড় কোনো খবর জানাতে এমন আমন্ত্রণ। কিন্তু সেসব কিছু নয়, পুরোনো কথাগুলোই বললেন সালাম মুর্শেদী, ‘দলবদলের তারিখ আবারও বাড়ানো হচ্ছে।’ অথচ বাফুফে ভবনে কাল হওয়ার কথা ছিল লিগ কমিটির সভা। সভা হবে না শুনে আচমকা ফিরে যেতে হলো শেখ জামাল ধানমন্ডি ক্লাবের প্রতিনিধি আবদুল গাফফারকে। যাওয়ার সময় ক্ষুব্ধ গাফফার বলছিলেন, ‘সভা বাতিল করা হয়েছে, কিন্তু আমাদের কিছুই জানানো হয়নি। লিগ কমিটির চেয়ারম্যান তাঁর অফিসে নিজের খেয়ালখুশিমতো সাংবাদিকদের ব্রিফ করছেন দলবদল পেছানোর, এমন সিদ্ধান্তের তীব্র নিন্দা জানাই আমরা।’ গত ১২ নভেম্বর শুরু হয় এই মৌসুমের দলবদল। স্থানীয় খেলোয়াড়দের নাম নিবন্ধনের শেষ তারিখ ছিল ১১ ডিসেম্বর। কিন্তু দুদফায় তা বাড়ানো হয়েছিল ৭ জানুয়ারি পর্যন্ত। কাল আবার এল নতুন ঘোষণা—৩১ জানুয়ারি বিদেশিদের সঙ্গে শেষ হবে স্থানীয়দের দলবদল। মোহামেডান, মুক্তিযোদ্ধা, ফরাশগঞ্জ, ব্রাদার্স, ফেনী সকার ও রহমতগঞ্জের অনুরোধেই নাকি দলবদলের সময় বাড়ানো হয়েছে! কিন্তু অন্য ক্লাবগুলো এরই মধ্যে ঘর গুছিয়ে ফেলেছে, বিদেশি কোচ এনে অনুশীলনও শুরু করেছে অনেকে। লিগ কমিটির চেয়ারম্যানের এমন সিদ্ধান্তে তাই বেশ ক্ষুব্ধ অন্য ক্লাব কর্মকর্তারা। দলবদলের তারিখ পিছিয়েছে। এর সঙ্গে সমন্বয় রেখে ঘরোয়া ফুটবলের বর্ষপঞ্জিও পিছিয়ে যাচ্ছে। বছরের শুরুতে বাফুফে থেকে দেওয়া বর্ষপঞ্জিতে ফেব্রুয়ারিতে হওয়ার কথা মৌসুম শুরুর টুর্নামেন্ট ফেডারেশন কাপ। সেটা কবে শুরু হতে পারে সেই নিশ্চয়তাই দিতে পারলেন না সালাম মুর্শেদী, ‘ফেডারেশন কাপ শুরুর তারিখটা এখনই নির্দিষ্ট করে বলা কঠিন।’ পিছিয়ে যাচ্ছে বঙ্গবন্ধু গোল্ডকাপও। ৯ জানুয়ারি মেলবোর্নে এএফসির কংগ্রেসের পর চূড়ান্ত হবে এর নতুন তারিখ ও ষষ্ঠ দল। ফেডারেশন কাপ পেছানোর কারণটাও ব্যাখ্যা করলেন সালাম মুর্শেদী, ‘আগামী ১০ ফেব্রুয়ারি তাজিকিস্তানে এএফসি কাপের প্লে অফে খেলবে শেখ রাসেল। ওরা দেশে ফেরার পরই শুরু করতে চাই ফেডারেশন কাপ।’ বর্ষপঞ্জিতে স্বাধীনতা কাপ জুনে হওয়ার কথা থাকলেও সেটা নাকি হবে পেশাদার লিগ শেষে। বারবার দলবদলের সময় বাড়ানো, খেলা নিয়ে টালবাহানায় এবারের ঘরোয়া ফুটবল নিয়ে তৈরি হয়েছে অনিশ্চয়তা। মেরুদণ্ডহীন লিগ কমিটি কোনো অবস্থানই নিচ্ছে না। ফলে কয়েকটি ক্লাব আরও জেঁকে বসেছে বাফুফের ঘাড়ের ওপর। তাই অনেকেই লিগ কমিটির প্রয়োজনীয়তা নিয়েই তুলছেন প্রশ্ন।	1
ব্ল্যাটারকে চ্যালেঞ্জ এই বছরের মে মাসেই ফিফার নির্বাচন। সভাপতি পদে একজন প্রতিদ্বন্দ্বী পেয়ে গেছেন সেপ ব্ল্যাটার। ফিফার সহসভাপতি ও জর্ডানের রাজপুত্র প্রিন্স আলি বিন আল হুসেইন কাল সভাপতি পদে লড়ার ঘোষণা দিয়েছেন। ফিফা থেকে দুর্নীতি দূর করাটাই তাঁর প্রধান লক্ষ্য বলে জানিয়েছেন ৩৯ বছর বয়সী আল হুসেইন, ‘শিরোনামগুলো হওয়া উচিত ফুটবল নিয়ে, ফিফা নিয়ে নয়।’ কাতার বিশ্বকাপ নিয়ে দুর্নীতির অভিযোগে বছর খানেক ধরেই প্রচণ্ড সমালোচনার মুখে আছেন ব্ল্যাটার। এএফপি।	1
দক্ষিণ আফ্রিকার বাড়তি প্রাপ্তি বড্ড বেশি বাজে বল। মারলন স্যামুয়েলস শাস্তিও পেলেন। কাট করে বাউন্ডারি পেয়ে গেলেন হাশিম আমলা। দক্ষিণ আফ্রিকা জিতে নিল কেপটাউনের শেষ টেস্টটা। লক্ষ্য ছিল ১২৪, ওয়েস্ট ইন্ডিজের বিপক্ষে প্রোটিয়ারা জিতল ৮ উইকেট ও দুই সেশন হাতে রেখেই। আর এতেই নিশ্চিত হলো আমলার হাতে স্যার ভিভিয়ান রিচার্ডস ট্রফিটা ওঠা। দক্ষিণ আফ্রিকান অধিনায়ক কাল শুধু এই সিরিজ জয়ের স্মারকই হাতে নিলেন না, পেয়েছেন ম্যান অব দ্য সিরিজের পুরস্কারও। হাতে নিয়েছেন টেস্ট চ্যাম্পিয়নশিপ গদা, পকেটে পুরেছেন ৫ লাখ মার্কিন ডলারের চেক। টেস্ট শ্রেষ্ঠত্বের স্মারক গদা ধরে রাখার জন্য প্রয়োজন ছিল ১ এপ্রিল টেস্ট র্যাঙ্কিংয়ের এক নম্বর থাকা। ২-০তে সিরিজ জিতে সেটা নিশ্চিত করেছে ২০১২ সালের আগস্ট থেকে টেস্ট র্যাঙ্কিংয়ের শীর্ষে থাকা দক্ষিণ আফ্রিকা দল। নিশ্চিত হয়েছে ওই সময়টায় অস্ট্রেলিয়ার দুই নম্বরে থাকা ও ৩ লাখ ৯০ হাজার ডলার অর্থ পুরস্কার জেতাটাও। কাল ম্যাচ শেষ হওয়ার পরপরই আমলার হাতে তুলে দেওয়া হয় গদা ও চেক। সাফল্যের স্বীকৃতি পেয়ে আপ্লুত আমলা জয়গান গেয়েছেন টেস্ট ক্রিকেটেরই, ‘২০১৪-১৫ মৌসুমটা টেস্ট ক্রিকেটের দারুণ এক বিজ্ঞাপন ছিল। আমরা টেস্টখেলুড়ে দলগুলোর রোমাঞ্চকর সব লড়াই দেখেছি। এটা তিন ধরনের ক্রিকেটের মধ্যে টেস্টের মর্যাদাটাকেই উঁচু করে তুলে ধরেছে। ব্রিজটাউন, বুলাওয়ে, ঢাকা, গল, লর্ডস, শারজা, মেলবোর্ন; টেস্ট ক্রিকেটের জয়জয়কার ছিল বিশ্বজুড়েই।’ আইসিসি, টেন ক্রিকেট।	1
জেরার্ডই ভরসা লিভারপুল থেকে বিদায়ের ঘোষণা দেওয়ার পরেই বলেছিলেন, ক্লাবের হয়ে শেষবারের মতো কিছু জেতার জন্য সম্ভাব্য সবকিছু করবেন। সেটি যে কথার কথা নয়, স্টিভেন জেরার্ড পরশু দিলেন সে প্রমাণ। এফএ কাপ তৃতীয় রাউন্ডে পুঁচকে উইম্বলডনের সঙ্গে জেরার্ডের জোড়া গোলেই জিতেছে লিভারপুল। ১২ মিনিটে লিভারপুল অধিনায়কের হেড থেকে করা গোলের পর ৩৬ মিনিটে সমতা এনেছিল উইম্বলডন। দ্বিতীয়ার্ধে দারুণ এক ফ্রিকিক থেকে আরেকটি গোল করে দলের জয় নিশ্চিত করেন জেরার্ড। এএফপি।	1
শীর্ষে সিদ্দিকুর সামিট ওপেনে ঘুরে দাঁড়িয়েছেন সিদ্দিকুর রহমান। কুর্মিটোলা গলফ কোর্সে কাল দ্বিতীয় রাউন্ডে পারের চেয়ে ৭ শট কম খেলেছেন। সব মিলিয়ে ৯ শট কম খেলে শীর্ষে দেশসেরা গলফার। কাল করেছেন ৮টি বার্ডি ও ১টি বগি। আজ শেষ হবে এই টুর্নামেন্ট।	1
সিরিজে ৬০০ ১৬২*, ৫২*, ১৩৩, ২৮, ১৯২, ১৪ ও ৮২*। কাল পর্যন্ত সাত ইনিংস ব্যাট করে সিরিজে ৬৬৩ রান হয়ে গেছে স্টিভেন স্মিথের। সিরিজে চার বা তার কম টেস্ট খেলে ৬০০ রান করার ১৭তম উদাহরণ গড়লেন অস্ট্রেলিয়ার অধিনায়ক। ১৬তম উদাহরণটিও এক অস্ট্রেলীয় অধিনায়কের গড়া। ২০১১-১২ মৌসুমে ভারতের বিপক্ষেই হোম সিরিজে ৬২৬ রান করেছিলেন স্মিথের পূর্বসূরি মাইকেল ক্লার্ক। ১৯৭৬ সালে ইংল্যান্ড সফরের ৪ ম্যাচে ৮২৯ রান ওয়েস্ট ইন্ডিজের ভিভ রিচার্ডসকে রেখেছে সবার ওপরে। ১৯৭১ সালে ওয়েস্ট ইন্ডিজের বিপক্ষে অভিষেক টেস্ট সিরিজে ৪ ম্যাচে ৭৭৪ রান করে সুনীল গাভাস্কার আছেন দুইয়ে। তিনে গ্রাহাম গুচ, সাবেক ইংলিশ অধিনায়ক ১৯৯০ সালে ভারতের বিপক্ষে তিন ম্যাচেই করেছিলেন ৭৫২ রান।	1
রাজ্জাকের চোখ এখনো অনেক দূরে দুটি দিন মনের ওপর দিয়ে ঝড় বয়ে গেছে। স্বস্তি পাচ্ছিলেন না কোনো কিছুতেই। গত মঙ্গলবার তাই চট্টগ্রামে গিয়ে একটি ম্যাচ খেলে এসেছেন। আবদুর রাজ্জাক হাসতে হাসতে বললেন, ‘১০ বছর পর খ্যাপ খেললাম। এমনিতে এসব আমার ভালো লাগে না। কিন্তু মনটা এত খারাপ ছিল যে, ভাবলাম খেলা আর আড্ডাও হবে, ঘোরাও হবে। মনটা যদি ফ্রেশ হয়!’ সেই খ্যাপ খেলতে গিয়ে হোক বা হতাশার ক্ষতে সময়ের প্রলেপে, রাজ্জাকের বিপর্যস্ত মনটা একটু শান্ত হয়েছে। বিশ্বকাপ দল ঘোষণার দিন গোটা পৃথিবীকে মনে হচ্ছিল মিথ্যা। এখন মন বলছে, বিশ্বকাপই পৃথিবীর শেষ নয়। শেষ নয় তাই রাজ্জাকের ক্যারিয়ারও। ৩২ বছর বয়সে স্পিনারদের ‘বুড়ো’ বলা অন্যায়। তবে বাংলাদেশ ক্রিকেটের হিসাবটা বরাবরই আলাদা। ৩০ ছোঁয়ার আগে ক্যারিয়ার শেষ হয়ে গেল কতজনের! রাজ্জাক বিশ্বকাপ দলে উপেক্ষিত হওয়ার পর তাই তাঁর শেষও দেখে ফেলেছেন অনেকে। গুঞ্জন, আলোচনা, সংশয়, প্রশ্ন...ওয়ানডেতে ২০০ উইকেট নেওয়া বাংলাদেশের একমাত্র বোলারের ক্যারিয়ারের ইতি এখানেই? প্রত্যয়ী কণ্ঠে রাজ্জাকের জবাব, ‘প্রশ্নই ওঠে না। বিশ্বকাপ অনেক বড় টুর্নামেন্ট, খেলতে পারছি না বলে খুব হতাশ। তবে দলে নাম না দেখে যখন প্রচণ্ড খারাপ লেগেছে, তখনো ভাবিনি যে ক্যারিয়ার শেষ। এখনো ভাবছি না। আমার শেষ এখনো অনেক অনেক দূরে। শেষের সময় এলে নিজেই জানব এবং জানাব। এখন তো অবসর নিয়ে ভাবার সময়ও হয়নি।’ বিশ্বকাপ দল ঘোষণার সংবাদ সম্মেলনে প্রধান নির্বাচক ফারুক আহমেদও আশার ছবি মেলে ধরেছেন রাজ্জাকের সামনে, ‘অস্ট্রেলিয়ায় মাঠগুলো অনেক বড়। ফিটনেস ও ফিল্ডিং সামর্থ্যকে আমরা জোর বিবেচনায় নিয়েছি। এসব রাজ্জাকের বিপক্ষে গেছে। তবে বিশ্বকাপ তো একটা টুর্নামেন্ট মাত্র। বিশ্বকাপের পর এ বছরই চারটি হোম সিরিজ বাংলাদেশের। আশা করি, রাজ্জাক ফিটনেস নিয়ে কাজ করবে এবং ফিরে আসবে আবার।’ কাল কোচ চন্ডিকা হাথুরুসিংহের কথাকেও অনুপ্রেরণা হিসেবে নিতে পারেন অভিজ্ঞ স্পিনার, ‘রাজ্জাক বাংলাদেশ ক্রিকেটকে অনেক কিছু দিয়েছে অনেক দিন ধরে। দুর্ভাগ্যজনকভাবে জিম্বাবুয়ে সিরিজের আগে ও ইনজুরিতে পড়ে আর সুযোগ পেয়ে অন্য স্পিনাররাও ভালো করেছে। ও এখনো ভালো ক্রিকেটার। পারফর্ম করলে অবশ্যই ফেরার সুযোগ আছে।’ যদিও গুঞ্জন আছে, কোচের খুব একটা সুনজরে নেই রাজ্জাক। নির্বাচকেরা শুধু আশার বাণীই শুনিয়েছেন, নাকি সত্যিই বিবেচনায় রাখা হবে, সেটির উত্তরও মিলবে সময়ে। আপাতত জোর দাবি জানানোর জায়গাটায় নিজেকে নিয়ে যেতে চান রাজ্জাক। নিজেকে তৈরি করতে চান নির্বাচকদের প্রেসক্রিপশন মেনেই, ‘নির্বাচকদের সিদ্ধান্তের ওপর আমার শ্রদ্ধা আছে। চেষ্টা করব তাঁদের চাওয়া পূরণ করতে। সামনে জাতীয় লিগ আছে, চেষ্টা করব পারফর্ম করতে। ফিটনেস-ফিল্ডিংয়ে উন্নতি দেখতে চান তাঁরা, আমি চেষ্টার কমতি রাখব না করে দেখাতে। ফেরার জন্য যা যা করতে হয়, সব করব।’ গত বছর পারফরম্যান্সও আসলে রাজ্জাকের পক্ষে কথা বলেনি। বছরজুড়ে লড়তে হয়েছে চোটের সঙ্গেও। এশিয়া কাপে ছিল চোট, হ্যামস্ট্রিংয়ের চোট থেকে সেরে টি-টোয়েন্টি বিশ্বকাপে ছন্দ ফিরে পাননি। জিম্বাবুয়ে সিরিজের আগে আবার হ্যামস্ট্রিং। ফিটনেসে যে ঘাটতির কথা নির্বাচকেরা বলছেন, রাজ্জাক সেটির দায়ও দিলেন পিছু না-ছাড়া চোটকে। তবে চোটের সঙ্গে যুদ্ধে আপাতত জিতেছেন। প্রিমিয়ার লিগে পারফরম্যান্সও ভালোই ছিল। ১০ ম্যাচে উইকেট পেয়েছেন ২১টি। দল সুপার লিগে উঠলে হয়তো বল হাতে আরও জোর দাবি জানাতে পারতেন। তবে সেটা নিয়ে আক্ষেপ নেই রাজ্জাকের, ‘বোলিংয়ের কারণে তো নয়, বাদ দেওয়া হয়েছে ফিটনেসের কারণে। সুপার লিগে আরও উইকেট পেলেও হয়তো লাভ হতো না।’ তবে নির্বাচকেরা যতই ফিটনেসের কথা বলুন, বাস্তবতা হলো, ফিল্ডিং কখনোই খুব বড় শক্তি ছিল না রাজ্জাকের। এটাও সত্যি যে, বাংলাদেশ দলে কয়েকজনকে বাদ দিয়ে বাকি সবাই গড়পড়তা মানের ফিল্ডার। সানি-তাইজুল-জুবায়েরদের উত্থানও তাই বড় ভূমিকা রেখেছে রাজ্জাকের বাইরে চলে যাওয়ায়। এটা জানেন রাজ্জাকও। ক্যারিয়ারের এই পর্যায়ে এসে কঠিন লড়াইয়ের আঁচে তাই চাঙা হচ্ছেন, ‘চ্যালেঞ্জ অবশ্যই। ক্যারিয়ারের এই পর্যায় বলে নয়, প্রতিটি সিরিজকেই আমি সব সময় চ্যালেঞ্জ হিসেবে নিয়েছি। আর বাংলাদেশে স্পিনে জায়গা নিয়ে লড়াই সব সময়ই ছিল। এখন হয়তো আরও বেশি। আমি এটাকে ইতিবাচক হিসেবেই নিচ্ছি। অনেক বিকল্প থাকলে দলের লাভ। নিজের ভেতরও বাড়তি তাগিদ আছে। ফেরার জন্য যা যা করতে হয়, করব। হাল ছাড়ব না। শেষ করব নিজের ইচ্ছাতেই, বাধ্য হয়ে নয়।’ অনেক চড়াই-উতরাই পেরিয়ে তিনি রঙিন পোশাকে বাংলাদেশের সফলতম বোলার। নিজের ক্যারিয়ারের ভাগ্য নিজের হাতে লেখার এই লড়াইয়ে বিনা যুদ্ধে কেন হার মানবেন! 	1
সোহাগের পরীক্ষা ২৪ জানুয়ারি আত্মবিশ্বাসের কমতি নেই কণ্ঠে। পারলে এখনই দিয়ে ফেলেন পরীক্ষাটা। তার পরও সোহাগ গাজীকে আরেকটু অপেক্ষা করতেই হচ্ছে। সব ঠিকঠাক থাকলে ২৪ জানুয়ারি ভারতের চেন্নাইতে হবে তাঁর বোলিং অ্যাকশনের পরীক্ষা। বিসিবির ক্রিকেট পরিচালনা প্রধান আকরাম খান কাল মুঠোফোনে বলেছেন, ‘আইসিসি আমাদের কাছে জানতে চেয়েছে ২৪ জানুয়ারি সোহাগ চেন্নাইয়ে পরীক্ষা দিতে পারবে কি না। আমরা ফিরতি মেইলে জানিয়ে দিয়েছি সোহাগ যাবে। সব ঠিকঠাক থাকলে ২৩ জানুয়ারি ও বোলিং অ্যাকশনের পরীক্ষা দিতে ভারতে যাবে।’ গত ওয়েস্ট ইন্ডিজ সফরে প্রশ্নবিদ্ধ হয় সোহাগ গাজীর বোলিং অ্যাকশন। জাতীয় দলের এই অফ স্পিনার এরপর কার্ডিফে গিয়ে দেন বোলিং অ্যাকশনের পরীক্ষা। পরীক্ষায় ত্রুটি ধরা পড়ে অ্যাকশনে। এর পর থেকেই জাতীয় দলের শ্রীলঙ্কান স্পিন কোচ রুয়ান কালপাগের অধীনে চলছে তাঁর বোলিং অ্যাকশন শুদ্ধিকরণ কার্যক্রম। সোহাগ বিশ্বকাপের দলে নেই। তার মানে এপ্রিলে অনুষ্ঠেয় পাকিস্তান সিরিজের আগে আর কোনো আন্তর্জাতিক ক্রিকেট মিস করছেন না তিনি। দ্বিতীয় পরীক্ষাটা তাই তিনি চাইলে আরেকটু সময় নিয়েও দিতে পারতেন। সে ক্ষেত্রে আরও নিখুঁত হতে পারত অ্যাকশন। সূত্র জানিয়েছে, বিসিবি থেকেও নাকি সোহাগকে সেই পরামর্শই দেওয়া হয়েছিল। একটা পর্যায় পর্যন্ত কোচ কালপাগেও নাকি চেয়েছিলেন সোহাগ পরীক্ষাটা দিন আগামী মার্চে। কিন্তু তাড়াহুড়াটা সোহাগের দিক থেকেই। সপ্তাহ খানেক আগে বোলিং অ্যাকশন ঠিক হয়ে যাওয়ার কথা চিঠি দিয়ে জানান ক্রিকেট পরিচালনা প্রধানকে। অনুরোধ করেন যত দ্রুত সম্ভব তাঁর বোলিং অ্যাকশনের পরীক্ষা দেওয়ার ব্যবস্থা করতে। বিসিবি থেকে এর পরই যোগাযোগ করা হয় আইসিসির সঙ্গে। তাঁর জবাবেই ২৪ জানুয়ারি চেন্নাইয়ে পরীক্ষার কথা জানিয়েছে আইসিসি। মুঠোফোনে কালও সোহাগকে যথেষ্ট আত্মবিশ্বাসী মনে হয়েছে, ‘আমার অ্যাকশন আরও অনেক আগেই ঠিক হয়ে গেছে। বলতে পারেন এক শ ভাগ ঠিক হয়ে গেছে। প্রিমিয়ার লিগ খেললাম। বোলিংয়ের ভিডিও দেখে কোচ কালপাগেও বলেছেন আমি পরীক্ষা দেওয়ার মতো অবস্থায় চলে এসেছি।’ সোহাগের বিশ্বাসটা শেষ পর্যন্ত সত্যি প্রমাণিত হলেই ভালো। না হলে আরও বড় দুঃসংবাদই শুনতে হবে তাঁকে। কারণ, আইসিসির বোলিং অ্যাকশন রিভিউয়ের নীতি অনুযায়ী, এবারের পরীক্ষায়ও অ্যাকশন ত্রুটিপূর্ণ ধরা পড়লে আগামী এক বছর তো আন্তর্জাতিক ক্রিকেটে বোলিং করতেই পারবেন না, এই এক বছরের মধ্যে দিতে পারবেন না অ্যাকশন শুদ্ধির আর কোনো পরীক্ষাও।	1
অস্ট্রেলিয়ার মিশন এশিয়া ২০১৫ এশিয়ান কাপ ফুটবলের আয়োজক অস্ট্রেলিয়া। এবার মহাদেশীয় সীমানাই ছাড়িয়ে গেল এশিয়ান ফুটবলের শ্রেষ্ঠত্বের আসর। ২০০৬ সালে ওশেনিয়ান ফুটবল কনফেডারেশন ছেড়ে এশিয়ান ফুটবল কনফেডারেশনে যোগ দেওয়া অস্ট্রেলিয়াতেই আজ পর্দা উঠছে ষোড়শ এশিয়ান কাপের। এশিয়ার ঐতিহ্যবাহী ফুটবল শক্তিগুলোকে পেছনে ফেলে অস্ট্রেলিয়ার পতাকা সবার ওপরে তুলে ধরার লক্ষ্যেই আজ অভিযান শুরু করছে স্বাগতিকেরা। ৩০ হাজার দর্শক ধারণক্ষমতা মেলবোর্নের রেকট্যাঙ্গুলার স্টেডিয়ামে বাংলাদেশ সময় বেলা ৩টায় অস্ট্রেলিয়া-কুয়েত ম্যাচ দিয়ে শুরু হচ্ছে ১৬ জাতির এই ফুটবল টুর্নামেন্ট। এশীয় ফুটবলে নিজের উপনিবেশ গড়ার প্রাথমিক কাজটা এরই মধ্যে শুরু করেছে অস্ট্রেলিয়া। গত নভেম্বরে এএফসি চ্যাম্পিয়নস লিগ জিতেছে অস্ট্রেলিয়ার ক্লাব ওয়েস্টার্ন সিডনি ওয়ান্ডারার্স। এবার কি সকারুরদের পালা? ক্রিকেট, রাগবি, রুলস ফুটবলের দেশটি আসল ফুটবলও যে ভালো খেলে তার প্রমাণ তো ব্রাজিল বিশ্বকাপই। প্রথম পর্ব থেকে বিদায় নিলেও বিনোদনদায়ী ফুটবলই উপহার দিয়েছিলেন টিম কাহিলরা। অস্ট্রেলিয়ার সাফল্যের পথে সবচেয়ে বড় কাঁটা জাপান। ২০১১ সালে কাতার এশিয়ান কাপের ফাইনালে এই জাপানের কাছে অতিরিক্ত সময়ের গোলে হেরেই স্বপ্ন চুরমার হয়েছিল অস্ট্রেলিয়ার। অস্ট্রেলিয়াকে কঠিন চ্যালেঞ্জ ছুড়ে দিতে পারে কার্লোস কুইরোজের ইরানও। মধ্যপ্রাচ্যের দেশটি ‘ডাউনআন্ডারে’ এসেছে ৩৯ বছরের খরা কাটানোর প্রত্যয় নিয়েই। বিশ্বকাপে এশিয়ার সবচেয়ে পরিচিত মুখ দক্ষিণ কোরিয়ার অপেক্ষাটা আরও বড়। ১৯৬০ সালে টানা দ্বিতীয়বারের মতো চ্যাম্পিয়ন হওয়ার পর গত ৫৫ বছরে এশিয়া কাপটা কুহেলিকা হয়েই আছে কোরিয়ানদের কাছে। সমীহ করতে হবে ২০১১ সালের সেমিফাইনালিস্ট মধ্য এশিয়ার দল উজবেকিস্তানকেও। এবার প্রথমবারের মতো খেলবে ফিলিস্তিন। এএফসি চ্যালেঞ্জ কাপ জিতেই চূড়ান্ত পর্বে জায়গা করে নিয়েছে যুদ্ধপীড়িত দেশটি। চার গ্রুপের প্রথম পর্ব শেষে আট দল উঠবে কোয়ার্টার ফাইনালে। ৩১ জানুয়ারি অস্ট্রেলিয়ার দ্বিতীয় বৃহত্তম স্টেডিয়াম, স্টেডিয়াম অস্ট্রেলিয়ায় ফাইনাল। ৮৩৫০০ দর্শক ধারণক্ষমতার এই স্টেডিয়ামকেই পাখির চোখ করেছে ১৬ দল। এএফপি।	1
টুকিটাকি ১৯৫৬ সালে শুরু হওয়া এশিয়ান কাপ বিশ্বের দ্বিতীয় প্রাচীনতম মহাদেশীয় ফুটবল টুর্নামেন্ট। ১৯১৬ সালে শুরু হওয়া কোপা আমেরিকা সবচেয়ে পুরোনো। ২০০৪ সাল পর্যন্ত জোড় সালে হলেও অলিম্পিক গেমস ও ইউরোপিয়ান চ্যাম্পিয়নশিপের সঙ্গে সংঘর্ষ এড়াতে ২০০৭ সাল থেকে বিজোড় সালে অনুষ্ঠিত হচ্ছে এশিয়ান কাপ। ১৯৫৬ সালে হংকংয়ে প্রথম এশিয়া কাপে অংশ নিয়েছিল ৪টি দেশ। প্রথম চ্যাম্পিয়ন দক্ষিণ কোরিয়া। ১৯৮৮ সালে প্রথম চূড়ান্ত পর্বে সুযোগ পাওয়া জাপানই এশিয়ান কাপের সফলতম দল। সাতবার অংশ নিয়ে ১৯৯২, ২০০০, ২০০৪ ও ২০১১ সালে চারবার চ্যাম্পিয়ন হয়েছে জাপান। এশিয়ান কাপে হ্যাটট্রিক শিরোপা জেতা একমাত্র দল ইরান (১৯৬৮, ’৭২, ’৭৬)। ইরান এই তিনবারই চ্যাম্পিয়ন হয়েছে। ১৯৮৪ থেকে ২০০০ সাল পর্যন্ত টানা পাঁচ টুর্নামেন্টের ফাইনাল খেলেছে সৌদি আরব।	1
নেতা কোহলির নতুন ইতিহাস গালি দিয়ে গুলির বেগে বেরিয়ে গেল বল। লোকেশ রাহুলের চিৎকার শুনল যেন সিডনির গোটা গ্যালারি। সেঞ্চুরি! হেলমেট খুলে, ব্যাট উঁচিয়ে চোখ বন্ধ করে তাকালেন আকাশে। আনন্দের চেয়ে স্বস্তিটাই যেন বেশি। ততক্ষণে আরেক পাশ থেকে দুহাত বাড়িয়ে এগিয়ে এসেছেন অধিনায়ক। রাহুল ঝাঁপিয়ে পড়লেন অধিনায়কের বুকে। কাঁধে মাথা রাখলেন, একটু আবেগও ছুঁয়ে গেল রাহুলকে, চিকচিক করছিল চোখ। অভিষেক টেস্টের দুঃস্বপ্নের পর এই অধিনায়কই তো তাঁর নিরাপদ আশ্রয়! যেভাবে আউট হয়েছিলেন অভিষেকের দুই ইনিংসে, রাহুলের ক্যারিয়ারে যতি দেখে ফেলেছিলেন প্রায় সবাই। অধিনায়ক শুধু আস্থাই রাখেননি, উপহার দিয়েছেন ওপেনিংয়ের প্রিয় জায়গাটা। আস্থার কী দারুণ প্রতিদান! একটু পর আবার প্রসারিত অধিনায়কের দুহাত। এবার নিজের অর্জনের গৌরবে। হাসিমুখে দাঁড়িয়ে থাকা প্রেয়সী আনুশকা শর্মার দিকে এবার আর উড়ন্ত চুম্বন ছুড়লেন না। তবে মুষ্টিবদ্ধ হাত ও ব্যাট গ্যালারির একটি দিকে উঁচিয়ে দাঁড়িয়ে রইলেন বেশ কিছুক্ষণ। ব্যাটিংয়ে নামার সময় দুয়ো শুনেছিলেন গ্যালারির ওই অংশ থেকে। সেটার মধুর জবাব! নিজের বিশ্বাসে অবিচল এক অধিনায়ক। তরুণ ক্রিকেটারের ওপর যিনি বড় ছাতা। নিজের শরীরী ভাষায় বদলে দিতে শুরু করেছেন দলের ভাষাও। অধিনায়কের চেয়েও যিনি বেশি আসলে নেতা। ব্যাট হাতে দুঃসাহসী। ক্রিকেট-দর্শনে আপাদমস্তক আক্রমণাত্মক, খ্যাপাটে। বিরাট কোহলির দুটি সত্তার দারুণ এক প্রদর্শনী দেখা গেল কাল। যে তরুণের ওপর তিনি আস্থা রেখেছিলেন, সেই রাহুলের ব্যাট কথা বলল তাঁর হয়ে। নিজের ব্যাট তো বলেই চলেছে। ম্যাকগ্রা ফাউন্ডেশনের সৌজন্যে সিডনি টেস্টের তৃতীয় দিন ‘জেন ম্যাকগ্রা ডে।’ গোলাপি দিন কাল আরও রঙিন হলো কোহলির পারফরম্যান্সে। এই সিরিজটাই হয়ে গেছে দুই তরুণ অধিনায়কের সিরিজ। স্মিথের সঙ্গে পাল্লা দিয়ে রান করছেন কোহলি। নেতৃত্ব আর ব্যাটের ধার মিলিয়ে তোলপাড় ফেলে দিয়েছেন রেকর্ড বইয়ে। অর্জনের মুকুটে উজ্জ্বলতম পালক—টেস্ট ইতিহাসের প্রথম ক্রিকেটার হিসেবে নেতৃত্বের প্রথম তিন ইনিংসেই সেঞ্চুরি! সারা দিনে কাল ৪ উইকেট হারিয়ে ২৭১ রান তুলেছে ভারত। অস্ট্রেলিয়ার রানের কাছাকাছি যাওয়ার চ্যালেঞ্জ নিয়ে আজ আবার নামবেন হার না-মানা কোহলি। নতুন অধিনায়কের আস্থা ভোটে দলে ফিরে আসা আরেকজনও করেছেন ফিফটি। লাঞ্চের আগে রোহিত ফেরার পর রাহুল ও কোহলির জুটি। আগের টেস্টে প্রথমে ছয়ে ও পরে তিনে নেমে দৃষ্টিকটু দুটি শটে আউট হয়েছিলেন রাহুল। ‘টেম্পারামেন্ট ভালো’, নির্বাচকদের এই সার্টিফিকেট তখন ভ্রুকুটি করছে। এই টেস্টে স্লিপে হাতছাড়া করেছেন সহজতম ক্যাচ। দুর্ভাগ্যের সব প্রহর শেষে রাহুল কাল পেয়েছেন সৌভাগ্যের ছোঁয়া। ৪১ রানে বেঁচে গেছেন আম্পায়ারের ভুলে, ৪২ রানে রানআউট হতে হতে হননি। ৪৬ রানে তাঁর এমন এক ক্যাচ ছেড়েছেন স্মিথ, যেটি এমনিতে চোখ বন্ধ করেও মুঠোবন্দী করেন তিনি। পরে টেম্পারামেন্টের প্রমাণ দিয়েই ২৫৩ বলে সেঞ্চুরি। কোহলিও কাল ছিলেন অনেক সাবধানী। প্রথম পঞ্চাশ ছুঁয়েছেন ১০৮ বলে। দারুণ কিছু স্ট্রোক খেলে পরের পঞ্চাশ মাত্র ৫৪ বলে। দল পরপর দুই বলে উইকেট হারানোর পর আবার গুটিয়ে নিয়েছেন নিজেকে। সবশেষে টেস্টে শূন্য করার আড়াই বছর পর ফিরে আবার ‘গোল্ডেন ডাক’ সুরেশ রায়না। মাইকেল বেভান বলছেন, সিডনির উইকেট এমন ব্যাটিং-স্বর্গ তিনি কখনো দেখেননি। সেই স্বর্গে আজ যতটা বিচরণ থাকবে কোহলির, ভারতও এগিয়ে যাবে ম্যাচ বাঁচানোর তত কাছে। স্টার স্পোর্টস, ক্রিকইনফো। বিরাট–কীর্তি নেতৃত্বের প্রথম তিন ইনিংসেই সেঞ্চুরি টেস্ট ইতিহাসে এই প্রথম। বিজয় হাজারে ও গ্রেগ চ্যাপেল করেছিলেন দুটি করে। অস্ট্রেলিয়ায় সফরকারীদের মধ্যে এক সিরিজে ৪ সেঞ্চুরি করতে পেরেছেন আর শুধু হার্বার্ট সাটক্লিফ (১৯২৪-২৫) ও ওয়ালি হ্যামন্ড (১৯২৮-২৯)। ভারতের হয়েই এক সিরিজে ৪ সেঞ্চুরি আছে আর শুধু সুনীল গাভাস্কারের (দুবার)। অস্ট্রেলিয়ার বিপক্ষে সিরিজে ভারতের সবচেয়ে বেশি রান (৬৩৯*), ছাড়িয়ে গেছেন রাহুল দ্রাবিড়কে (৬১৯)। ৫৮ ইনিংসে ১০ সেঞ্চুরি ছুঁলেন কোহলি, ভারতের হয়ে কম লেগেছে শুধু বীরেন্দর শেবাগের (৫৫)।	1
ভক্তের কাণ্ড মারিয়া শারাপোভার ভক্তের অভাব নেই। কেউ তাঁর খেলার। কেউ বা রূপের। তবে ড্যামিয়ান টোরির পছন্দ দুটোই। বিয়ে করতে চেয়ে সেই পছন্দের কথা রুশ টেনিসকন্যাকে জানিয়ে দিলেন কুইন্সল্যান্ডের ২৯ বছর বয়সী যুবক! ঘটনাটা মঙ্গলবারের। অস্ট্রেলিয়ান ওপেনের প্রস্তুতিমূলক টুর্নামেন্ট ব্রিসবেন ইন্টারন্যাশনালে খেলছিলেন শারাপোভা। ম্যাচ শুরুর আগে ‘আমাকে বিয়ে করো মারিয়া শারাপোভা’ লেখা প্ল্যাকার্ড নিয়ে ‘প্রিয়তমা’র দৃষ্টি আকর্ষণে ব্যর্থ হন টোরি। ‘একবার না পারিলে দেখো শতবার’ মন্ত্র জপে ম্যাচ শেষের দুই গেম আগে আবার গ্যালারির নিচের দিকে নেমে আসেন। ‘আমাকে বিয়ে করবে শারাপোভা?’ বলে চিৎকারজুড়ে দেন। গ্যালারিতে ওঠে হাসির রোল। তবে ভক্তের প্রতি সদয় ছিলেন শারাপোভা। ভক্তের প্ল্যাকার্ডে সই দেন। তাঁর সঙ্গে সেলফি তুলতেও রাজি হয়ে যান। বিয়ে করতে না পারলেও সেলফিতে শারাপোভার সঙ্গে ছবি তুলতে পেরেই দারুণ খুশি টোরি! ডেকান ক্রনিকল।	1
পুনর্বিবাহ ১০ বছরের দাম্পত্য জীবন। ঘরে সাত বছরের একটা মেয়েও আছে। কিন্তু ভারতীয় ঐতিহ্য ও সংস্কৃতিতে ভিতালি রিভা এতটাই মুগ্ধ যে, ভারতে এসে স্ত্রী এলিনার সঙ্গে বিয়েটা সেরে ফেললেন নতুন করে। রিভা ইউক্রেন জাতীয় দলের সাবেক ফুটবলার, ২০০৩ সালে জাতীয় দল থেকে অবসর নিয়েছেন। ভারতীয় দর্শন ও সংস্কৃতির দারুণ ভক্ত এই ফুটবলারের আজন্ম লালিত স্বপ্ন ছিল ভারতীয় রীতিতে বিয়ে করবেন! পরশু কর্ণাটকের উদুপির এক মন্দিরে হলো সেই স্বপ্নপূরণ। ‘বর’ ও ‘কনের’ পরনে ছিল ভারতের ঐতিহ্যবাহী বিয়ের পোশাক, মন্ত্রপাঠ থেকে শুরু করে সব আনুষ্ঠানিকতা সম্পন্ন হয়েছে ভারতীয় রীতিতে। উদুপিরই এক চিকিৎসকের কাছে চিকিৎসা নিচ্ছিলেন ওই দম্পতি। রিভা-এলিনার ইচ্ছার কথা জানতে পেরে বিয়ের উদ্যোগটা নেন তিনিই। পিটিআই।	1
দান্তের হুমকি সতীর্থদের সঙ্গে একটু-আধটু খুনসুটি, হাসিঠাট্টা তো হতেই পারে। টমাস মুলারও বায়ার্ন মিউনিখ সতীর্থ দান্তেকে সুযোগ পেলেই খোঁচান। সমস্যা হচ্ছে, এমন একটা বিষয় নিয়ে মুলার টিটকারি মারেন, দান্তের আসলে কিছু করারও নেই! বিশ্বকাপে জার্মানির কাছে ৭-১ গোলে হারের ওই দুঃস্বপ্ন ব্রাজিলের কেউই বোধ হয় কখনো ভুলতে পারবেন না। সেটি নিয়ে নিরন্তর খোঁচা কাঁহাতক সহ্য করা যায়? দান্তেরও ধৈর্যের বাঁধ ভেঙেই গেছে। রেগেমেগে মুলারকে বলে দিয়েছেন, ‘তুমি যদি না থামো প্রতি অনুশীলন সেশনেই আমি তোমাকে পেটাব।’ দান্তের সঙ্গে লাগতে যাওয়ার মতো বোকা মুলার নিশ্চয় নন! মিরর।	1
ব্যবসায়ী ফুটবলটা শুধু ভালোই খেলতেন না আন্তর্জাতিক ফুটবলে সর্বকালের সর্বোচ্চ গোলদাতা আলী দাইয়ি, ইরানিয়ান স্ট্রাইকার ফুটবল নিয়ে ব্যবসাটাও ভালো বোঝেন। তাঁর জার্সি প্রস্তুতকারী প্রতিষ্ঠান জাতীয় দলসহ ইরানের সব বড় ক্লাবে জার্সি সরবরাহ করে।	1
অভিনয়ে টেন্ডুলকার ‘আসিতেছে, আসিতেছে...। আগামী শুক্রবার মুম্বাই, দিল্লি, লন্ডনসহ সারা বিশ্বের ২০০০ প্রেক্ষাগৃহে মহাসমারোহে মুক্তি পাচ্ছে শচীন টেন্ডুলকারের জীবনের সত্যি কাহিনি নিয়ে নির্মিত চলচ্চিত্র। নামভূমিকায় শচীন টেন্ডুলকার।’ টাইমস অব ইন্ডিয়ার প্রতিবেদন অনুযায়ী অদূর ভবিষ্যতে এ রকম বিজ্ঞাপন শোনার জন্য প্রস্তুতি নিয়ে রাখুন। ভারতের শীর্ষ দৈনিকটি জানিয়েছে শচীন টেন্ডুলকারের জীবনী নিয়ে একটি চলচ্চিত্রের নির্মাণকাজ বছর খানেক আগেই শুরু হয়ে গেছে। এতে নামভূমিকায় অভিনয় করছেন টেন্ডুলকার স্বয়ং। ২০১৩ সালে ক্রিকেট থেকে অবসর নেওয়া ভারতীয় কিংবদন্তির জীবনের জানা অধ্যায়গুলো তো থাকছেই, সিনেমাটিতে থাকবে টেন্ডুলকারের ব্যক্তিগত ও পেশাগত জীবনের অজানা অনেক গল্পও। টেন্ডুলকার ছাড়াও বিশ্বের অনেক বিখ্যাত ব্যক্তিকে দেখা যাবে সিনেমায়। চলচ্চিত্রটি নির্মাণ করছে মুম্বাইভিত্তিক সিনেমা কোম্পানি ২০০ নটআউট। প্রতিষ্ঠানটি চলচ্চিত্রের স্বত্ব কিনেছে টেন্ডুলকারের বাণিজ্যিক দিক দেখাশোনা করা ওয়ার্ল্ড স্পোর্টস গ্রুপের (ডব্লুএসজি) কাছ থেকে। ছবিটির পরিচালক বিখ্যাত ইংলিশ পরিচালক জেমস আরস্কিন, যদিও নাম এখনো ঠিক হয়নি। বিশ্বকাপ ফুটবল নিয়ে ‘ওয়ান নাইট ইন তুরিন’, বিলি জিন কিং ও ববি রিগসের বিখ্যাত টেনিস ম্যাচ নিয়ে ‘ব্যাটল অব সেক্সেস’ বানিয়ে খ্যাতি পেয়েছেন আরস্কিন। ক্রিকেট নিয়েও তাঁর একটি ছবি আছে—ফ্রম দি অ্যাশেজ। ২০০ নটআউটের প্রতিষ্ঠাতা রবি ভাগচাঁদকা জানিয়েছেন, ২ হাজারের বেশি থিয়েটারে মুক্তি পাবে সিনেমাটি। টাইমস অব ইন্ডিয়া, বিবিসি।	1
বিশ্ব হকি লিগে রদবদল ১৭-২৫ জানুয়ারি সিঙ্গাপুরে অনুষ্ঠেয় বিশ্ব হকি লিগ থেকে নাম প্রত্যাহার করে নিয়েছে ফিজি। তাদের বদলে দ্বিতীয় রাউন্ডে খেলার সুযোগ পেয়েছে মেক্সিকো। ফিজি নাম প্রত্যাহার করে নেওয়ায় নতুনভাবে করা হয়েছে গ্রুপিং ও খেলার সূচি। বাংলাদেশ আগের মতো রয়েছে ‘বি’ গ্রুপেই, যদিও ম্যাচগুলো শুরুর সময়ে একটু রদবদল হয়েছে। প্রতিপক্ষ হিসেবে জাপান ও পোল্যান্ডের সঙ্গে এবার মেক্সিকোকে পেয়েছে বাংলাদেশ। এর আগে বাংলাদেশের গ্রুপে ছিল সিঙ্গাপুর। এবার তারা খেলবে ‘এ’ গ্রুপে। ১৭ জানুয়ারি বাংলাদেশের প্রথম ম্যাচের প্রতিপক্ষ জাপান। এরপর ১৮ ও ২০ জানুয়ারির প্রতিপক্ষ যথাক্রমে মেক্সিকো ও পোল্যান্ড। প্রতিপক্ষ বদলালেও সেমিফাইনাল পর্বে উঠতে হলে আগের মতোই বাংলাদেশকে কঠিন লড়াই করতে হবে বলে মনে করেন সহকারী কোচ মামুনুর রশীদ। তিনটি আলাদা ভেন্যুতে হতে যাওয়া বিশ্ব হকি লিগের দ্বিতীয় রাউন্ড থেকে মোট ৯টি দল খেলবে সেমিফাইনাল ওঠার লড়াইয়ে। প্রতিযোগিতায় সরাসরি খেলবে বিশ্ব র্যাঙ্কিংয়ের সেরা ১১ দেশ।	1
‘অনেক ভালো করেছি আমরা’ কাতারে ভিন্ন দুটি প্রতিযোগিতায় বাংলাদেশের তিনজন নারী ভারোত্তোলক অংশ নিয়ে তিনজনই পদক জিতেছেন। তাঁদেরই একজন জহুরা আক্তার (রেশমা) এর আগেও পেয়েছেন দুটি আন্তর্জাতিক পদক। কাল দেশে ফেরার পর এসব নিয়েই কথা বললেন কুমিল্লার মেয়ে আপনারা তো তিনজনই পদক নিয়ে ফিরলেন। এই সাফল্যের রহস্য কী? জহুরা আক্তার: আসলে আমরা সারা বছরই ট্রেনিং করি। তার জন্যই দেশের বাইরে আমাদের রেজাল্ট ভালো। কাতারে এশিয়ান জুনিয়র ও ইয়ুথে ৩৬টি দেশের মধ্যে বাংলাদেশ পঞ্চম হয়েছে। অনেক ভালো করেছি আমরা। এটা আমাদের ভারোত্তোলনের জন্য বড় একটা অনুপ্রেরণা। প্রতিযোগিতার মানটা কেমন ছিল? জহুরা: মান অনেক ভালো। আগের চেয়ে অনেক বেশি খেলোয়াড় এসেছে। কাতার ওপেনে মোল্লা সাবিরা সুলতানা আপা আটজনের সঙ্গে প্রতিদ্বন্দ্বিতা করে দ্বিতীয় হয়েছেন। তিনি অনেক অভিজ্ঞ, ভারও তুলেছেন স্বাভাবিকের চেয়ে বেশি। এশিয়ান জুনিয়র ও ইয়ুথে ৬৩ কেজিতে মাবিয়া আক্তার ব্রোঞ্জ জিতেছেন পাঁচজনের সঙ্গে খেলে। একই প্রতিযোগিতায় ৪৪ কেজি বিভাগে আমিও পাঁচজনের সঙ্গে খেলে দ্বিতীয়। আমাদের পদক জেতাও সহজ ছিল না। আপনার বিভাগে প্রতিযোগী কারা ছিলেন? জহুরা: আমার বিভাগে ভারত প্রথম, ইরাকের একজন প্রতিযোগী তৃতীয় হয়েছে। ইরাকের আরেকজন ছিল, চীনা তাইপের একজন। মোল্লা সাবিরা, তারপর ফাহিমা আক্তার ময়না। এখন আপনারা। ভারোত্তোলনে তাহলে একটা পথরেখা তৈরি হয়েছে বলা যায়? জহুরা: হ্যাঁ, সেটাবলা যায়। সাবিরা আপাকে দেখেই এই খেলায় এসেছি। তাঁর কাছ থেকে অনেক কিছু শিখেছি। এটা অনেক কাজে এসেছে। এখন আমরা বিদেশে গিয়ে পদক জেতায় মেয়েরা উৎসাহী হবে ভারোত্তোলনে। সামনে আরও মেয়ে আসবে আশা করি। এই যে বাংলাদেশের মেয়েরা বিদেশে গিয়ে পদক জিতেছেন, কী মনে হয়, কত দূর যাওয়া সম্ভব? জহুরা: ভালোট্রেনিং পেলে আরও অনেক দূর যাওয়া সম্ভব। আমি প্রথম দিকে ২৫-৩০ কেজি ওজন তুলতাম, ট্রেনিংয়ের মাধ্যমে অনেক উন্নতি করে এখন তুলি ১১৪-১১৫ কেজি। ভালো ট্রেনিং হলে এটা আরও বাড়বে। ট্রেনিংয়ের বিকল্প নেই। ওটা চালিয়ে যেতেই হবে। আপনাদের দেখে অন্য দেশের মেয়েরা কী বলল? জহুরা: অন্য দেশের মেয়েরা একটু অবাকই। এত কম সুযোগ-সুবিধার মধ্যেও আমরা ভালো করছি দেখে ওরা অনেক উৎসাহ দেয়। একজন আমাকে বলেছে, তোমরা ট্রেনিংটা চালিয়ে যাও। তাহলে ফল আরও ভালো হবে। ওরা উন্নতমানের প্রশিক্ষণ পায়। তার পরও আমরা পিছিয়ে নেই। সবচেয়ে বড় কথা, আমাদের মধ্যে আগ্রহ আছে। এটাকে কাজে লাগাতে পারলে আরও ওপরে ওঠা সম্ভব মনে করি। আপনি নিজে ভারোত্তোলনে কীভাবে এলেন? জহুরা: আমাকে এই অঙ্গনে এনেছেন বক্সিং কোচ শাহাদাত হোসেন স্যার। খিলগাঁওয়ে ওনার বাড়িতে আমরা ভাড়া থাকতাম। উনি একদিন এনএসসির জিমনেসিয়ামে নিয়ে এলেন, সেখানে ট্রেনিং করালেন কাজল স্যার। এভাবেই শুরু। তারপর? জহুরা: ২০১১ সালেকমনওয়েলথ চ্যাম্পিয়নশিপে রুপা জিতেছি। এটা আমার প্রথম আন্তর্জাতিক পদক। ২০১৩ সালে ব্রোঞ্জ জিতেছি এশিয়ান ইয়ুথে। এবার আরেকটি পদক। প্রথম দিকে খেলাটা অনেক কঠিন লাগত। ভার তুলতে গেলে পড়ে যেত। এখন এত কঠিন লাগে না। টেকনিক শিখে গেছি...হা...হা...হা। 	1
ফিরলেন এলিয়ট, উপেক্ষিত নিশাম ২০১৩ নভেম্বরের পর আর কোনো ওয়ানডে খেলেননি। বিশ্বকাপেই সেই খরাটা কাটাতে পারেন গ্র্যান্ট এলিয়ট। কাল বিশ্বকাপের জন্য নিউজিল্যান্ডের ১৫ সদস্যের দলে ডাক পেয়েছেন এই অলরাউন্ডার। বাদ পড়াদের মধ্যে সবচেয়ে বড় চমক সম্ভবত অলরাউন্ডার জিমি নিশাম। জায়গা হয়নি পেসার ম্যাট হেনরিরও। ক্রিকইনফো। নিউজিল্যান্ড দল: ব্রেন্ডন ম্যাককালাম, ট্রেন্ট বোল্ট, গ্র্যান্ট এলিয়ট, টম ল্যাথাম, মার্টিন গাপটিল, মিচেল ম্যাকলেনাহান, নাথান ম্যাককালাম, কাইল মিলস, অ্যাডাম মিলনে, ড্যানিয়েল ভেট্টোরি, কেন উইলিয়ামসন, কোরি অ্যান্ডারসন, টিম সাউদি, লুক রনকি, রস টেলর।	1
রিয়ালের কাঁটা অ্যাটলেটিকো অনেক আপন লাল-সাদা জার্সিটা গায়ে উঠল আবার। কানে চিরচেনা স্লোগান, সেই পরিচিত আবহ। ফার্নান্দো তোরেসকে অন্য রকম একটা রোমাঞ্চই ছুঁয়ে যাওয়ার কথা। তবে মাঠে কিন্তু অ্যাটলেটিকো মাদ্রিদের সেই তোরেসকে খুঁজে পাওয়া গেল না, গত কিছুদিনের মতো জড়ভরতই হয়ে রইলেন। বল ঠিকঠাক ধরতে পারেননি, ভুল পাস দিয়েছেন কয়েকবার, দৌড়াতে না দৌড়াতেই বেজেছে অফসাইডের বাঁশি। ৫৯ মিনিটেই উঠে যেতে হয়েছে মাঠ থেকে। তার পরও পরশুর ম্যাচটা তোরেস আলাদা করেই মনে রাখবেন। পুরোনো ঠিকানায় ফিরেছেন বলেই শুধু নয়, পরশু যে প্রথমবারের মতো নগর প্রতিদ্বন্দ্বী রিয়াল মাদ্রিদকে হারানোর স্বাদ পেয়েছেন! মাদ্রিদ এই মৌসুমে যতই অপ্রতিরোধ্য হোক, অ্যাটলেটিকোর সামনে এলেই যেন খেই হারিয়ে ফেলছে। স্প্যানিশ সুপার কাপের ফাইনালে হেরেছিল মৌসুমের শুরুতে। এরপর লা লিগায় হেরে বসে নিজেদের মাঠে। পরশু কোপা ডেল রের শেষ ষোলোতে ২-০ গোলে হারের পর অনেকটাই বিবর্ণ শিরোপার আশাও। পরের পর্বে উঠতে হলে ১৫ জানুয়ারি অন্তত তিন গোলে জিততে হবে রিয়ালকে। প্রথম একাদশ ঘোষণার পর অনেকেরই ভ্রু কুঁচকে গিয়েছিল। একাদশে ক্রিস্টিয়ানো রোনালদো কই? শেষ পর্যন্ত সিআর সেভেনকে কোচ কার্লো আনচেলত্তি নামালেন বটে, কিন্তু ততক্ষণে রিয়াল এক গোল খেয়ে বসেছে। রাউল গার্সিয়ার পেনাল্টিতে ভিসেন্তে ক্যালদেরনে তখন উৎসবের আমেজ। রোনালদো নেমেও তেমন কিছু করতে পারলেন না, উল্টো ৭৬ মিনিটে হোসে হিমেনেজের দুর্দান্ত এক হেডে ব্যবধান বাড়িয়ে নিল স্বাগতিকেরা। চেষ্টা করেও রিয়াল কোনো গোল দিতে পারেনি। নতুন বছরটা যেন দুঃস্বপ্নের মতোই যাচ্ছে রিয়ালের। টানা ২২ ম্যাচ জয়ের পর আগের ম্যাচেই তারা লা লিগায় হেরেছে ভ্যালেন্সিয়ার কাছে। পরশু টানা দ্বিতীয় হারের পর একটু হলেও ফিসফাস শুরু হয়েছে। রিয়াল কি হঠাৎ করেই পথ হারিয়ে ফেলল? তবে আনচেলত্তি এখনই বিচলিত হচ্ছেন না, ‘আমার মনে হয় এটাকে সংকট বলাটা একটু বাড়াবাড়ি হয়ে যাবে।’ কিন্তু রোনালদোকে কেন বসিয়ে রাখলেন? রিয়াল কোচের ব্যাখ্যা, ‘রোনালদো একটু ক্লান্ত ছিল, পুরো ৯০ মিনিট ওকে খেলালে ঝুঁকি নেওয়া হতো।’ আনচেলত্তি চান পরের লেগে ঘুরে দাঁড়াতে, ‘আমাদের এখনো সুযোগ আছে। এটা পরিষ্কার, অ্যাটলেটিকোই এখন এগিয়ে, কিন্তু নিজেদের মাঠে যেকোনো কিছুই হতে পারে।’ অ্যাটলেটিকো কোচ ডিয়েগো সিমিওনেও জানেন কাজ এখনো অনেক বাকি, ‘রিয়াল মাদ্রিদকে আমি খুবই সম্মান করি। তাদের দারুণ একটা দল ও দারুণ একজন কোচ আছে। এখনো কিছুই শেষ হয়ে যায়নি।’ এএফপি।	1
অবশেষে স্বস্তি ন্যু ক্যাম্পে? খুব বেশি দিন হয়নি, লুইস এনরিকে বলেছিলেন, ‘মেসি প্লে-স্টেশনের মতো খেলেন’, ‘মেসির খেলা অন্যগ্রহের, চাইলে যেকোনো জায়গায় খেলতে পারবে সে।’ অথচ কদিন ধরেই দুজনের সম্পর্কে ফাটলের কথা শোনা যাচ্ছে। এমনও শোনা গেছে, হয় মেসি, না হয় এনরিকে থাকছেন বার্সেলোনায়। তবে পরশু সংবাদ সম্মেলনে বার্সেলোনা কোচ দাবি করলেন, ক্লাবে সবকিছু ঠিকঠাকই চলছে। বার্সেলোনা সভাপতি হোসে মারিয়া বার্তোমেউও মেসির ক্লাব ছাড়ার গুঞ্জন উড়িয়ে দিয়েছেন। ক্রীড়া পরিচালক আন্দোনি জুবিজারেতাকে বরখাস্ত করা হলো প্রথম, সঙ্গে সঙ্গে পদত্যাগ করলেন তাঁর সহকারী কার্লোস পুয়োল। হঠাৎই একটা দমকা হাওয়াই যেন বয়ে গেল ন্যু ক্যাম্পের ওপর দিয়ে। এর সঙ্গে মেসির ক্লাব ছাড়ার গুঞ্জনে ঈশান কোণে মেঘই দেখছিলেন অনেকে। ঝড়টা শেষ পর্যন্ত আসবে কি না সেটা এখনই বলা মুশকিল, তবে এনরিকে-বার্তোমেউয়ের কথার পর কি সেই মেঘ কি একটু হলেও কাটল? এনরিকে অবশ্য ‘ধরি মাছ না ছুঁই পানি নীতিতে’ই চলছেন। মেসির সঙ্গে দ্বন্দ্বের বিষয়টা গেলেন পাশ কাটিয়েই, ‘আমি এসব গল্প স্বীকার বা অস্বীকার কিছুই করছি না। কারণ এগুলো বিভিন্নভাবে ছড়িয়েছে, আর গল্পের তো শেষ নেই। আমি শুধু নিজের কাজটা ঠিকঠাক করতে পারি।’ তবে কিছু একটা যে হয়েছিল সেটা বোঝা যায় এই কথা থেকেই, ‘এ মুহূর্তে কোনো খেলোয়াড়কে নিয়েই কোনো খেদ নেই। প্রত্যেক কোচেরই দল সামলানোর নিজস্ব পদ্ধতি থাকে। লক্ষ্য হচ্ছে শিরোপা জয়, আর আমরা সেই পথে ভালোমতোই আছি। আমি তো বলব, ক্লাব ও খেলোয়াড়েরা আমার পাশেই আছে।’ পরশু বার্তোমেউয়ের সংবাদ সম্মেলনের মূল ঘোষণা ছিল বার্সার নির্বাচনটা এগিয়ে নিয়ে আনা। বর্তমান কমিটির দায়িত্ব পালন করার কথা ২০১৬ পর্যন্ত। তবে বার্সা সভাপতি নতুন নির্বাচন এই মৌসুমের শেষেই হবে বলে ঘোষণা দিয়েছেন। অনুশীলনে অনুপস্থিত থাকায় মেসির জন্য শাস্তির সুপারিশ করেছিলেন এনরিকে, জানা গিয়েছিল এমনটাই। কিন্তু বার্সা সভাপতি এটিকে উড়িয়ে দিয়েছেন গুজব বলে, ‘এটা একেবারেই মিথ্যা। যে-ই এটা ছড়িয়েছে, তার উদ্দেশ্য ক্লাবের ক্ষতি করা।’ মেসির ক্লাব ছাড়া নিয়ে তাঁর স্পষ্ট কথা, ‘২০১৮ সাল পর্যন্ত মেসির চুক্তি আছে। সে খুশি ও সন্তুষ্ট, আমরাও নির্ভার আছি।’ তবে লুইস সুয়ারেজ সন্তুষ্ট হতে পারছেন না। এই সুয়ারেজ অবশ্য এখনকার বার্সেলোনা খেলোয়াড় নয়, পঞ্চাশ ও ষাটের দশকে ক্লাবের কিংবদন্তি। মেসি বার্সেলোনায় এখনো খুশি বলেই মনে করেন ‘লুইসিতো’। তবে সিঁদুরে মেঘ তিনি দেখছেন, ‘আমার মনে হয় মেসি এখনো খুশি, কারণ ক্লাব তাকে অনেকভাবে সাহায্য করেছে। কিন্তু বিরাট কোনো প্রস্তাব এলে তার মধ্যে দ্বিধা আসতে পারে। এমনও হতে পারে বার্সেলোনায় মেসি-যুগ শেষও হয়ে যাবে।’ তবে হেঙ্ক টেন কাটের পর্যবেক্ষণ আবার আলাদা। বার্সার সাবেক কোচ ফ্রাঙ্ক রাইকার্ডের সহকারী এই ডাচ বলছেন, মৃত্যুশয্যায় টিটো ভিলানোভাকে দেওয়া প্রতিশ্রুতি রক্ষা করতেই বার্সায় এখনো আছেন মেসি। এএফপি, গোলডটকম, ইএসপিএন।	1
কোটান–রাফো ‘ড্র’ প্রীতি ম্যাচের আড়ালে লড়াইটা ছিল দুই ইউরোপিয়ান কোচের। অস্ট্রিয়ান জর্জ কোটান আর ইতালিয়ান ফ্লাভিও রাফো একই বিন্দুতে মিলেছেন বাংলাদেশে এসে। দুজনই বাংলাদেশের পেশাদার লিগের দুই দলের কোচ। মৌসুম শুরুর আগেই কাল মুখোমুখি হলেন দুজন। ম্যাচের আগে ধোঁয়ার কুণ্ডলী পাকিয়ে সিগারেট টানছিলেন ফ্লাভিও রাফো। হোক প্রীতি ম্যাচ, কিন্তু নিজের প্রথম ‘পরীক্ষা’য় যে বেশ স্নায়ুচাপে ছিলেন মুক্তিযোদ্ধার ইতালিয়ান কোচ, তা ভালোই বোঝা যাচ্ছিল। শুধু সিগারেটই নয়, ডাগ-আউটে রাফোর হাত-পা ছুড়ে চিৎকার করাটাও দারুণ উপভোগ করেছে সামরিক জাদুঘরের মাঠে খেলা দেখতে আসা শ খানেক দর্শক। ঠিক বিপরীত দৃশ্য আবাহনীর ডাগ-আউটে। নিস্তরঙ্গ মুখে খেলা দেখছিলেন জর্জ কোটান। আবাহনীর অস্ট্রিয়ান কোচ গভীরভাবে চোখ রেখেছিলেন ম্যাচটির ওপর। মাঝে মাঝে যা একটু নির্দেশনা দেওয়ার সেটা বুঝিয়ে দিচ্ছিলেন সহকারী অমলেশ সেনকে। কাল কোটান খেলিয়েছেন ৩-৫-২ ছকে। খেলোয়াড়দের মধ্যে বোঝাপড়া এবং বল দেওয়া-নেওয়ার ওপরই বেশি জোর দিয়েছেন কোটান। আর রাফো কখনো ৪-১-৪-১, কখনো ৪-৫-১ ফর্মেশনে খেলিয়েছেন। নিজেদের পায়ে বল রেখে একসঙ্গে আক্রমণে উঠেছে মুক্তিযোদ্ধার ফুটবলাররা, যদিও তাড়াহুড়ো করার কারণে শেষ পর্যন্ত অ্যাটাকিং থার্ডে গিয়ে খেই হারিয়ে ফেলেছে। গত ডিসেম্বরের শেষ সপ্তাহে আবাহনীর দায়িত্ব নিয়েই সেনাবাহিনীর সঙ্গে একটি প্রীতি ম্যাচ খেলেছিলেন কোটান। এভাবে প্রতি সপ্তাহে অন্তত একটি করে প্রীতি ম্যাচ খেলার ইচ্ছা বাংলাদেশের সাফজয়ী কোচের। সেনাবাহিনীর সঙ্গে ৩-০ তে জেতে আবাহনী। কাল পিছিয়ে পড়েও শেষ পর্যন্ত ১-১ গোলে ড্র করে আকাশি-নীলেরা। পেনাল্টি থেকে গোল করেছেন শাহেদ। মুক্তিযোদ্ধার গোলটি এনামুলের। জাতীয় দলের পাঁচ ফুটবলার ছাড়াই যেভাবে মুক্তিযোদ্ধার সঙ্গে খেলেছে আবাহনী তাতে কোটান বেশ সন্তুষ্ট, ‘আজ ভালোই খেলেছে ছেলেরা। সেনাবাহিনীর ম্যাচের চেয়ে অনেক উন্নতি হয়েছে। তবে লিগ শুরুর আগে এমন ম্যাচ আরও খেলতে হবে। আজ অবশ্য কয়েকটি দারুণ সুযোগ নষ্ট করেছে ছেলেরা।’ আবাহনীর এই সমস্যাটা পুরোনোই। গত মৌসুমেও এ জন্য বেশ ভুগতে হয়েছে তাদের। স্ট্রাইকারদের নিয়ে এখনো পর্যন্ত সন্তুষ্ট নন কোটান। আবাহনীর সঙ্গে ড্র করেও সন্তুষ্ট রাফো। দেশি ফুটবলারদের পাশাপাশি পরশু রাতে আসা সার্বিয়ান মিডফিল্ডার জোরানকেও বাজিয়ে দেখলেন তিনি। স্ট্রাইকার এনামুলকে বেশ মনে ধরেছে রাফোর, ‘শুনেছি এনামুলকে গত মৌসুমে মিডফিল্ডে খেলানো হয়েছিল। এবার আমি ওর পজিশনে ফিরিয়ে এনেছি।’ আবাহনী-মুক্তিযোদ্ধা প্রীতি ম্যাচটি দেখতে মাঠে এসেছিলেন শেখ জামাল ধানমন্ডির কোচ মারুফুল হক। বিদেশি সব কোচকেই সমীহ করছেন তিনি। তবে কোটানকেই তাঁর বেশি সমীহ, ‘এবারের লিগে ছয় বিদেশির সঙ্গে লড়তে হবে, এটা আমার জন্য একরকম চ্যালেঞ্জ। লিগে সবচেয়ে অভিজ্ঞ কোটান। তার সঙ্গেই হয়তো লড়াইটা বেশি হবে।’	1
৩৮০০ দ্বিতীয় টেস্টে প্রথম সেঞ্চুরি লোকেশ রাহুলের। টেস্ট ক্রিকেট পেল ৭১৭তম সেঞ্চুরিয়ান। কাল সিডনি টেস্টের চা-বিরতির পর সেঞ্চুরি পেলেন ভারত অধিনায়ক বিরাট কোহলিও। ক্রিকেট-বিশ্ব পেয়ে গেল ৩৮০০তম টেস্ট সেঞ্চুরি। সিরিজে কোহলির চতুর্থ সেঞ্চুরিটা টেস্টে ভারতের ৪৪৪তম সেঞ্চুরি। মোট সেঞ্চুরিতে ভারতের ওপরে আছে তিনটি দল—ওয়েস্ট ইন্ডিজ (৪৬৫), অস্ট্রেলিয়া (৭৯৪) ও ইংল্যান্ড (৮২২)। এ ছাড়া পাকিস্তানিরা ৩৫৭টি, দক্ষিণ আফ্রিকানরা ৩৪৫টি, নিউজিল্যান্ডাররা ২৫৭টি, শ্রীলঙ্কানরা ২২৫টি, জিম্বাবুইয়ানরা ৫১টি ও বাংলাদেশিরা ৪০টি সেঞ্চুরি করেছেন। সেঞ্চুরির মতো মোট সেঞ্চুরিয়ানও ইংল্যান্ডেরই বেশি। ১৬০ জন ইংলিশ ব্যাটসম্যান টেস্টে সেঞ্চুরি পেয়েছেন। টেস্ট ক্রিকেটের প্রথম সেঞ্চুরিয়ান চার্লস ব্যানারম্যানের দেশ অস্ট্রেলিয়ার হয়ে সেঞ্চুরি করেছেন ১২৮ জন।	1
সুন্দরবনের ভেতর দিয়ে আবারও জাহাজ চলছে সুন্দরবনের ভেতরে তেলের জাহাজডুবির এক মাস পেরোনোর পরপরই নিয়ম ভাঙার প্রতিযোগিতায় নেমেছেন জাহাজমালিকেরা। আর সরকারি সংস্থাগুলো আগের মতোই নীরব দর্শকের ভূমিকায়। সরকারের তরফ থেকে জাহাজ চলাচল তদারকির কাজে কোস্টগার্ড ও অভ্যন্তরীণ নৌপরিবহন কর্তৃপক্ষের (বিআইডব্লিউটিএ) দায়িত্ব পালনের নির্দেশ ছিল। গত দুই দিনে বন বিভাগ ছাড়া কোনো সরকারি সংস্থাই জাহাজ চলাচল তদারকির কাজে নামেনি। অনুমতি দেওয়ার প্রথম দিন গত বুধবার সন্ধ্যার পর একযোগে ১২টি জাহাজ সুন্দরবনের ভেতর দিয়ে মংলা বন্দরের দিকে যেতে দেখেন বন বিভাগের লোকেরা। পূর্ব সুন্দরবনের চাঁদপাই রেঞ্জের সহকারী বন সংরক্ষক বেলায়েত হোসেনের নেতৃত্বে বন বিভাগের কর্মীরা একটি নৌযান আটক করেন। ভারত থেকে সিমেন্ট তৈরির কাঁচামাল (ফ্লাইএ্যাশ) নিয়ে আসা শ্যামলি-১ নামের ওই জাহাজটিকে তাঁরা কোস্টগার্ডের কাছে হস্তান্তর করেন। কিন্তু কোস্টগার্ড ওই জাহাজের বিরুদ্ধে কোনো ব্যবস্থা না নিয়ে ছেড়ে দিয়েছে বলে অভিযোগ উঠেছে। তবে মংলা কোস্টগার্ড পশ্চিম অঞ্চলের অপারেশন কর্মকর্তা লে. কমান্ডার আলাউদ্দিন নয়ন বলেন, মন্ত্রণালয় থেকে এখনো নিয়ম ভাঙার অপরাধে কোন জাহাজের বিরুদ্ধে কোস্টগার্ড কী ব্যবস্থা নেবে, তার কোনো নির্দেশনা দেওয়া হয়নি। তাই জাহাজটিকে আবারও চ্যানেলের বাইরে নিয়ে রেখে আসা হয়েছে। এ ব্যাপারে জানতে চাইলে পরিবেশ ও বনমন্ত্রী আনোয়ার হোসেন প্রথম আলোকে বলেন, সুন্দরবনে জাহাজ চলাচল তদারকির জন্য কোস্টগার্ড ও বিআইডব্লিউটিএকে নিয়োজিত করার জন্য ইতিমধ্যে সংস্থা দুটির সঙ্গে কথা হয়েছে। তারা গতকাল থেকেই দায়িত্ব পালন শুরু করেছে। আজ থেকে তাদের জনবল আরও বাড়বে বলে পরিবেশ ও বন মন্ত্রণালয়কে আশ্বাস দেওয়া হয়েছে। বন বিভাগ থেকে বলা হয়েছে, সুন্দরবনে যে সোয়া ৩ লাখ লিটার তেল ছড়িয়েছে, তার মধ্যে মাত্র ৭০ হাজার লিটার তেল অপসারণ করতে পেরেছে স্থানীয় লোকজন। তেল বিশেষজ্ঞদের ধারণা, ওই তেলের ৩ থেকে ৫ শতাংশ বাষ্পীভবন হয়ে গেছে। তবে তা সুন্দরবন এলাকার বায়ুমণ্ডলে ভারী বস্তুকণা হিসেবে ভাসছে। বর্ষা এলে বৃষ্টির সঙ্গে তা আবার সুন্দরবনেই ছড়িয়ে পড়বে। বাকি আড়াই লাখ লিটারেরও বেশির ভাগ তেল এখনো সুন্দরবনের প্রতিবেশব্যবস্থায় রয়ে গেছে। এই তেল অপসারণে এখন পর্যন্ত কোনো ব্যবস্থা নেয়নি বন বিভাগ, কোস্টগার্ড ও বিআইডব্লিউটিএ। পদ্মা অয়েল থেকে বনজীবীদের সংগ্রহ করা তেল কেনার কার্যক্রমও বন্ধ হয়ে গেছে। আর জাহাজ চলাচল শুরু হওয়ায় ঢেউয়ের আঘাতে এই তেল বনের খালের আরও ভেতরে ঢুকে পড়ছে বলে জানিয়েছেন স্থানীয় ব্যক্তিরা। এতে দীর্ঘ মেয়াদে বনের জীববৈচিত্র্যের ক্ষতি আরও বাড়বে বলে আশঙ্কা করছেন বন্য প্রাণী বিশেষজ্ঞরা। গত ২৩ থেকে ২৭ ডিসেম্বর পর্যন্ত সুন্দরবনের তেল ছড়িয়ে যাওয়া এলাকা ঘুরে দেখা গেছে, তেলের একটি অংশ বনের খালের মধ্যে আটকে গেছে। স্থানীয় বেশ কয়েকজন জেলের সঙ্গে কথা বলে জানা গেল, খালের শেষ মাথার বিলগুলোতেও বিপুল পরিমাণ তেল আটকে আছে। দুর্গম ওই সব এলাকায় সাধারণত কেউ যায় না। এ কারণে গ্রামবাসী সেখানে তেল তুলতে যেতে পারেনি। এদিকে বন বিভাগের যে ৩০০ নৌকাকে তেল উত্তোলনের জন্য নিয়োগ দেওয়া হয়েছিল, তারাও কার্যক্রম বন্ধ করে দিয়েছে। পদ্মা অয়েল কোম্পানি গ্রামবাসীদের কাছ থেকে প্রায় ৭০ হাজার লিটার তেল কিনেছে। ওই তেল কেনা বন্ধ থাকায় গ্রামবাসীও এখন আর তেল উত্তোলন করছে না। এ ব্যাপারে জানতে চাইলে পরিবেশ ও বন মন্ত্রণালয়ের সচিব নজিবর রহমান প্রথম আলোকে বলেন, এখনো কোনো গ্রামবাসী তেল উত্তোলন করলে তা পদ্মা অয়েলের মাধ্যমে কেনার সুযোগ আছে। বন বিভাগ এ ক্ষেত্রে সহযোগিতা করবে। গত ৯ ডিসেম্বর ট্যাংকার দুর্ঘটনাটি ঘটে। আজ এর এক মাস পূর্ণ হলো।	1
এ কে শামসুদ্দিন বাংলাদেশের মুক্তিসংগ্রামে বুদ্ধিজীবীদের অবদান অসামান্য। মুক্তিযুদ্ধ চলাকালে তাঁদের অনেকেই পাকিস্তানি বাহিনীর নির্মম হত্যাযজ্ঞের শিকার হন। সেই জানা-অজানা বুদ্ধিজীবীদের নিয়ে এই ধারাবাহিক প্রতিবেদন। একাত্তরে সিরাজগঞ্জ মহকুমার (বর্তমানে জেলা) মহকুমা প্রশাসক (এসডিও) ছিলেন এ কে শামসুদ্দিন। ২৫ মার্চ রাত থেকে পাকিস্তান সেনাবাহিনী ঢাকাসহ দেশের বিভিন্ন স্থানে হত্যাযজ্ঞ শুরু করলে তিনি ঝাঁপিয়ে পড়েন মুক্তিযুদ্ধে। সরকারি উচ্চপদে অধিষ্ঠিত থাকা সত্ত্বেও তিনি প্রত্যক্ষভাবে স্থানীয় প্রতিরোধযোদ্ধাদের (পরে মুক্তিবাহিনী) সহায়তা করেন। ৮ এপ্রিল পাকিস্তান সেনাবাহিনীর একটি দলের আরিচা ঘাটে পৌঁছানোর খবর শুনে তিনি সিরাজগঞ্জ কলেজে স্বল্প প্রশিক্ষণপ্রাপ্ত প্রতিরোধযোদ্ধাদের হাতে ট্রেজারিতে থাকা রাইফেল তুলে দেন। পরে তাঁরই নেতৃত্বে বাঘাবাড়ী ঘাট ও নগরবাড়ী ঘাটে প্রতিরোধযোদ্ধারা সুদৃঢ় প্রতিরোধ গড়ে তোলেন। স্বল্প প্রশিক্ষণপ্রাপ্ত এই যোদ্ধাদের সঙ্গে ইপিআর (ইস্ট পাকিস্তান রাইফেলস) বাহিনীর একদল বাঙালি সেনাও ছিল। প্রতিরোধযোদ্ধারা তখন তাঁকে কর্নেল উপাধি দেন। কাশীনাথপুরের ডাব বাগান, বাঘাবাড়ী ঘাট, উল্লাপাড়ার ঘাটিনা সেতুর কাছে পাকিস্তান সেনাবাহিনীর বিরুদ্ধে পাবনা, বগুড়া ও সিরাজগঞ্জের প্রতিরোধযোদ্ধারা সম্মিলিতভাবে যুদ্ধ করেন। এ যুদ্ধে নেতৃত্ব দিয়েছিলেন তিনি। পরে সিরাজগঞ্জের প্রতিরোধ ভেঙে পড়ে। এ কে শামসুদ্দিন তাঁর অধীনস্থ প্রতিরোধযোদ্ধাদের ভারতের উদ্দেশে পাঠিয়ে দিয়ে প্রথমে আত্মগোপন করেন। তাঁরও ভারতে যাওয়ার কথা ছিল। কিন্তু এ সময় তাঁর সন্তানসম্ভবা স্ত্রী ঢাকার ১০৮ ফকিরাপুলে তাঁদের নিজস্ব বাড়িতে অবস্থান করছিলেন। স্ত্রীকে দেখার জন্য তিনি গোপনে ঢাকায় আসেন। ওই বাসা থেকে পাকিস্তান সেনাবাহিনী ১৭ মে তাঁকে আটক করে ঢাকা সেনানিবাসে নিয়ে যায়। সেখানে সেনাবাহিনীর মেজর সরফরাজের নেতৃত্বে তাঁর ওপর অকথ্য ও অমানুষিক নির্যাতন চালানো হয়। নির্যাতনের একপর্যায়ে তাঁর শরীর থেকে সিরিঞ্জ দিয়ে রক্তও বের করে নেওয়া হয়। ১৯ মে সেনারা তাঁকে হত্যা করে। টাঙ্গাইল শহরের মাতুলালয়ে ১৯৪৩ সালের ২ আগস্ট এ কে শামসুদ্দিনের জন্ম। ছয় ভাই-বোনের মধ্যে তিনি সবার বড়। পৈতৃক নিবাস টাঙ্গাইলের নাগরপুর উপজেলার গয়হাটা গ্রামে। তাঁর ডাকনাম খোকা। শিক্ষাবিদ প্রিন্সিপাল ইব্রাহীম খাঁ তাঁর মাতামহ। বাবা আফাজউদ্দিন আহমদ, মা রাবেয়া খাতুন। আফাজউদ্দিন আহমদ ডাক ও তার বিভাগে চাকরি করতেন। এ কে শামসুদ্দিন গয়হাটা মাইনর স্কুলে প্রাথমিক শিক্ষা শেষে ঢাকার নবাবপুর গভ. হাইস্কুলে ভর্তি হন। এ স্কুল থেকে ১৯৫৮ সালে প্রথম বিভাগে ১৭তম স্থান অধিকার করে ম্যাট্রিক পাস করেন। ১৯৬০ সালে নটর ডেম কলেজ থেকে প্রথম বিভাগে ইন্টারমিডিয়েট পরীক্ষায় উত্তীর্ণ হন। এরপর পাকিস্তান সরকারের ইন্টার উইং স্কলারশিপ নিয়ে লাহোর গভর্নমেন্ট কলেজে কেমিস্ট্রিতে অনার্স পড়তে যান। কৃতিত্বের জন্য বাঙালিদের মধ্যে তিনিই প্রথম ‘সায়গল স্কলারশিপ’ পান। এ স্কলারশিপ তখন শুধু তৎকালীন পশ্চিম পাকিস্তানিদের জন্যই সংরক্ষিত ছিল। এ কলেজ থেকে প্রথম শ্রেণিতে প্রথম হয়ে বিএসসি অনার্স পাস করেন। পরবর্তীকালে এমএসসি পরীক্ষায়ও তিনি কৃতিত্বের পরিচয় দেন। পড়াশোনা শেষে তিনি প্রথমে আণবিক শক্তি কমিশনে চাকরি করেন। ১৯৬৮ সালে তৎকালীন পাকিস্তান সিভিল সার্ভিসে যোগ দেন। এ পরীক্ষায় তিনি সমগ্র পাকিস্তানে সম্মিলিত মেধাতালিকায় প্রথম হন। পাকিস্তান সেনাবাহিনী এ কে শামসুদ্দিনকে হত্যার পাঁচ মাস পর তাঁর একমাত্র পুত্রসন্তান জন্মগ্রহণ করে। ছেলের নাম এ কে এম সালাহউদ্দীন। তিনি বর্তমানে যুক্তরাষ্ট্রপ্রবাসী এবং নাসায় বৈজ্ঞানিক কর্মকর্তা। এ কে সামসুদ্দিন বনানী সামরিক কবরস্থানে সমাহিত। তাঁর সমাধি সংরক্ষিত এবং সেখানে নামফলক রয়েছে। স্বাধীনতার কয়েক বছর পর গয়হাটা গ্রামে তাঁর স্মৃতিরক্ষার্থে শহীদ শামসুদ্দিন বালিকা উচ্চবিদ্যালয় নামে একটি স্কুল প্রতিষ্ঠা করা হয়েছে। সূত্র: ১. আবদুল মান্নান (শহীদ এ কে শামসুদ্দিনের ভ্রাতুষ্পুত্র) ২. ওরা ক’জনা মুক্তিসেনা, হাসানুর রহমান, প্রথম প্রকাশ ১৯৯১ স্কেচ: শহীদ বুদ্ধিজীবী স্মারক ডাকটিকিট (চতুর্থ পর্যায়) প্রকাশ উপলক্ষে প্রকাশিত স্মরণিকা (১৯৯৫) থেকে। গ্রন্থনা: রাশেদুর রহমান <rashedtr@prothom-alo.info>	1
রুবেল হোসেন কারাগারে নারী ও শিশু নির্যাতন দমন আইনে করা একটি মামলায় জাতীয় দলের ক্রিকেটার রুবেল হোসেনকে কারাগারে পাঠিয়েছেন আদালত। গতকাল বৃহস্পতিবার ঢাকা মহানগর হাকিম আনোয়ার ছাদাত এই আদেশ দেন। রুবেল হোসেন গতকাল আত্মসমর্পণ করে জামিনের আবেদন করেন। রুবেলের আইনজীবীরা আদালতকে বলেন, বাদীর ইচ্ছার বিরুদ্ধে দৈহিক সম্পর্ক স্থাপনের অভিযোগ সঠিক নয়। এ ধরনের কোনো ঘটনাই ঘটেনি। আসামি একজন জাতীয় দলের ক্রিকেটার হওয়ায় তাঁকে ব্ল্যাকমেইল করার চেষ্টা করা হয়েছে। এতে ব্যর্থ হয়ে বাদী এই মামলা করেছেন। আইনজীবী আরও বলেন, রুবেল হাইকোর্ট থেকে জামিনে আছেন। তা ছাড়া বাদীর পুলিশের তত্ত্বাবধানে ঢাকা মেডিকেল কলেজ হাসপাতালে পরীক্ষা হয়েছে। তাতে যৌন সম্পর্কে বাধ্য করা হয়েছে, এমন কোনো আলামত পাননি চিকিৎসক। তাই আসামি জামিন পেতে পারেন। বাদীর পক্ষে জামিনের বিরোধিতা করেন তুহিন হাওলাদার। মডেল নাজনীন আক্তার হ্যাপি বাদী হয়ে গত ১৩ ডিসেম্বর মিরপুর মডেল থানায় নারী ও শিশু নির্যাতন আইনে রুবেল হোসেনকে আসামি করে মামলা করেন। তিনি অভিযোগ করেন, ফেসবুকের মাধ্যমে বাদীর সঙ্গে রুবেলের পরিচয় হয়। বিয়ের প্রলোভন দেখিয়ে রুবেল তাঁর সঙ্গে দৈহিক সম্পর্ক গড়ে তোলেন। রুবেলকে বিয়ের কথা বললে এড়িয়ে যান। রুবেলকে জাতীয় ক্রিকেট দল ও বাংলাদেশের বিশ্বকাপ দল থেকে বাদ দেওয়ার জন্য হ্যাপি রিট আবেদন করলে হাইকোর্ট তা খারিজ করে দেন। ফেব্রুয়ারিতে অস্ট্রেলিয়া ও নিউজিল্যান্ডে বিশ্বকাপ ক্রিকেট খেলতে এ মাসের শেষ সপ্তাহে বাংলাদেশ ক্রিকেট দলের রওনা হওয়ার কথা। এ বিষয়ে জানতে চাইলে বাংলাদেশ ক্রিকেট বোর্ডের প্রধান নির্বাহী কর্মকর্তা নিজাম উদ্দিন চৌধুরী প্রথম আলোকে বলেন, বিষয়টি খুবই স্পর্শকাতর। বিষয়টি বিচারাধীন, তাই এ ব্যাপারে কোনো মন্তব্য করা ঠিক হবে না। তবে রুবেলের জামিন না হলে বিশ্বকাপের জন্য অন্য কাউকে তাঁর বিকল্প ভাবা হবে বলে তিনি জানান।	1
তারুণ্যের পাখায় বিশ্বকাপে বিশ্বকাপে বাংলাদেশের প্রথম ম্যাচ। বোলিং আক্রমণ ধরুন মাশরাফির সঙ্গে তাসকিন ও আল আমিন, স্পিনে সাকিবের সঙ্গে তাইজুল। মাশরাফি ও সাকিব ছাড়া বাকি তিনজনের মিলিত অভিজ্ঞতা হবে ১৫ ওয়ানডে! তাইজুলের জায়গায় যদি খেলেন আরাফাত সানি, অভিজ্ঞতা বাড়বে আর মাত্র ৭ ওয়ানডের। কিংবা চোট কাটিয়ে উঠতে না পারায় প্রথম ম্যাচ খেলতে পারলেন না তামিম ইকবাল। ইনিংস সূচনা করতে নামবেন তখন সৌম্য সরকার, যাঁর অভিজ্ঞতা তাইজুলের সমান। ১ ওয়ানডে! বাংলাদেশের মতো দলে, যেখানে বিকল্প খুব বেশি নেই, বিশ্বকাপ দল নিয়ে বিতর্কের অবকাশও খুব একটা নেই। নানা বিষয়ে দেশের ১৬ কোটি মানুষের ৩২ কোটি মত থাকতে পারে। বিশ্বকাপ দলের ১২-১৩ জনের ব্যাপারে সবাইকে একমত না হয়ে উপায় নেই। ২-৩টি জায়গা নিয়ে কারও দ্বিমত থাকতে পারে। তবে সেই দু-তিনটি জায়গাও এদিক-সেদিক হলে খুব বড় পার্থক্য হয়ে যাবে না। দিন শেষে তাই ‘সম্ভাব্য সেরা দল’ মতের পাল্লাটাই হয়তো সবচেয়ে ভারী। দলের দিকে তাকিয়ে সবচেয়ে বেশি যেটি চোখে পড়ে আর ভাবনার খোরাক জোগায়, সেটি হলো তারুণ্য, অনভিজ্ঞতা। প্রথমবার বিশ্বকাপ খেলতে যাচ্ছেন ১৫ জনের দলের ৯ জনই। যাঁদের সম্মিলিত অভিজ্ঞতা ১২১ ওয়ানডে। এঁদের ৬ জনই আবার একদম হাঁটি হাঁটি পা পা পর্যায়ে। সৌম্য-তাইজুল খেলেছেন ১টি করে ওয়ানডে, তাসকিন ৩, সাব্বির ৫, আরাফাত সানি ৮, ১১টি আল আমিন। এটা যদি হয় একটা ছবি, তবে আরেকটা ছবিও ভাসবে চোখে। সেটি বাস্তবতার। সবশেষ ওয়ানডেতে হ্যাটট্রিক ইতিহাস গড়া তাইজুলকে উপেক্ষা করবেন কীভাবে, কিংবা সবশেষে দুই ম্যাচেই ৪টি করে উইকেট নেওয়া সানিকে! জিম্বাবুয়ে সিরিজের পারফরম্যান্সে সাব্বিরকেও বাইরে রাখা কঠিন। আল আমিন তো গত বছর তিন সংস্করণ মিলিয়ে দেশের সফলতম পেসার। আর অস্ট্রেলিয়া-নিউজিল্যান্ডের কন্ডিশনে গতিময় তাসকিনকে মনে করা হচ্ছে বাংলাদেশের তুরুপের তাস। তারুণ্য আর অনভিজ্ঞতার এই ছবিটাই তাই বাংলাদেশের ক্রিকেটের বাস্তবতা। প্রধান নির্বাচক ফারুক আহমেদ মনে করিয়ে দিলেন ওই বাস্তবতার কথাই, ‘৯ জন প্রথমবার বিশ্বকাপ খেলবে। কিন্তু ওরা সবাই যোগ্য। পরের বিশ্বকাপে যখন শ্রীলঙ্কা দলে জয়াবর্ধনে, সাঙ্গাকারা, দিলশান, মালিঙ্গারা থাকবে না, তখন দেখা যাবে অনেকেরই প্রথম বিশ্বকাপ হবে। এটাই বাস্তবতা। আমরা আমাদের সেরা দলটিই বেছে নিয়েছি। একদম তরুণ, অনভিজ্ঞ যারা আছে ওদের মধ্যে হয়তো ২-৩ জন একাদশে খেলবে। সাকিব, তামিম, মুশফিক, মাশরাফি, রিয়াদদের পাশে ২-৩ জন তরুণ খেলতেই পারে। দলের সমন্বয়টাও তাহলে দারুণ হয়।’সানি বা তাইজুলের একজনের বদলে আবদুর রাজ্জাক বা সৌম্যর বদলে ইমরুল কায়েস থাকলে অভিজ্ঞতার পাল্লা ভারী হতো। কিন্তু এই দুটি জায়গায় তারুণ্যের রোমাঞ্চটাই বেশি টেনেছে ফারুক আহমেদকে, ‘রাজ্জাকের কথা তো আগেই বলেছি, ফিল্ডিং ও ফিটনেস। ইমরুলের ক্ষেত্রে বলব, ব্যাকআপ টপ অর্ডারে আমরা অভিজ্ঞতার চেয়ে বর্তমান ফর্ম ও সম্ভাবনাকেই বেশি প্রাধান্য দিয়েছি। খেলার ধরনের কারণে মনে হয়েছে সৌম্য বেশি কার্যকর হবে, বোলিং তো আছেই। সাফল্যের গ্যারান্টি তো দেওয়া যায় না, সম্ভাবনা দেখেই আমরা নিয়েছি। ২০০৭ বিশ্বকাপেও কিন্তু তরুণ দল নিয়ে সফল হয়েছিলাম আমরা।’ তারুণ্যনির্ভর দলের ক্ষেত্রে ২০০৭ বিশ্বকাপের বাংলাদেশ একটা মানদণ্ড হয়ে আছে। সেবারও প্রধান নির্বাচক ছিলেন ফারুক আহমেদ, বেছে নিয়েছিলেন তামিম-সাকিব-মুশফিকদের। ভারত ও বারমুডাকে হারিয়ে সুপার এইটে উঠে সেখানেও দক্ষিণ আফ্রিকাকে হারিয়েছিল সেই দল। এবং সেবার প্রথম বিশ্বকাপ খেলতে গিয়েছিলেন এবারের চেয়ে বেশি, ১১ জন! তবে পার্থক্য হলো, সেবার প্রথম বিশ্বকাপ যাত্রীরা তাসকিন-সৌম্যদের মতো এত নবিশ ছিলেন না। জাভেদ ওমর তত দিনে আন্তর্জাতিক ক্রিকেটে এক যুগের পুরোনো, ৪১ ওয়ানডে খেলা শাহরিয়ার নাফীস তো সহ-অধিনায়কই ছিলেন। আফতাব আহমেদ (৫৫), রাজিন সালেহ (৪৩), আবদুর রাজ্জাক (৩৮), শাহাদাত হোসেন (২০), সৈয়দ রাসেলরা (১৯) তত দিনে প্রতিষ্ঠিত। তবে সেবারের তরুণেরা যেমন ছিলেন এবারের তরুণদের চেয়ে বেশি অভিজ্ঞ, এবারের অভিজ্ঞরা আবার সেবারের অভিজ্ঞদের চেয়ে বেশি অভিজ্ঞ! ২০০৭ সালে এক শর বেশি ওয়ানডে খেলা ক্রিকেটার ছিলেন ২ জন, এবার ৫ জন! সব মিলিয়ে অধিনায়ক মাশরাফি বিন মুর্তজার মনে শঙ্কার চেয়ে রোমাঞ্চই বেশি, ‘একসময় তো এত বিকল্পও ছিল না। এখন তবু অনেক আছে। দল যথেষ্টই ভালো হয়েছে। তারুণ্যনির্ভর বলব না, আমি বলব তারুণ্য ও অভিজ্ঞতার ভালো সমন্বয়। ২০০৭ বিশ্বকাপেও এমনই ছিল।’ দলের চেহারায় ২০০৭ বিশ্বকাপের ছায়া। সাফল্যেও কি অনুসরণ করতে পারবে ওই বিশ্বকাপকে?	1
এনামুলের চ্যালেঞ্জ নতুন বল প্রথম জিজ্ঞাসাতেই কুইন্টন ডি ককের কথা মনে পড়ে গেল এনামুল হকের—‘হ্যাঁ, অন্যান্য দলের খেলোয়াড়দের মধ্যে ২০১২ অনূর্ধ্ব-১৯ বিশ্বকাপে খেলা ও-ই শুধু আছে এবারের বিশ্বকাপে। আর কাউকে তো দেখছি না।’ অন্যদের নাম মনে করার অনেক চেষ্টা করলেন। কিন্তু ডি ককের নামটা বলে দিলেন চট করে। এনামুলের কথা শুনে তো এমনও মনে হলো, দক্ষিণ আফ্রিকার এই ওপেনারের প্রোফাইলে চোখ রাখেন নিয়মিতই, ‘৩৫টি ওয়ানডেতে ওর এখন ৬টি সেঞ্চুরি। আমার ২৭ ম্যাচে ৩টি। ওর অবশ্য ২৫ ম্যাচেই ৫টি হয়ে গিয়েছিল।’ অথচ এই ডি কক তিন বছর আগের অনূর্ধ্ব-১৯ বিশ্বকাপে ছিলেন এনামুলের চেয়ে অনেকটাই পিছিয়ে থাকা এক ব্যাটসম্যান। ৬ ম্যাচে ২টি সেঞ্চুরিসহ ৬০.৮৩ গড়ে ৩৬৫ রান করে সেবার যুব বিশ্বকাপে সর্বোচ্চ রান এনামুলের। ২৮৪ রান নিয়ে ডি কক ছিলেন চার নম্বরে। এনামুল-ডি ককের এই তুলনা আসলে আসন্ন বিশ্বকাপকে সামনে রেখে। তুলনা না বলে একজন সেরা ব্যাটসম্যান কীভাবে আস্তে আস্তে একজন চার নম্বর ব্যাটসম্যানের চেয়ে পিছিয়ে পড়লেন, সেটির ধারাবিবরণীও বলতে পারেন। ২০১২ অনূর্ধ্ব-১৯ বিশ্বকাপটা হয়েছিল অস্ট্রেলিয়ায়। ২০১৩ সালের শুরুতে আন্তর্জাতিক ক্রিকেটে আবির্ভূত ডি কক অস্ট্রেলিয়ায় ওয়ানডে খেলেছেন ৬টি, টেস্ট ১টি ও টি-টোয়েন্টি ম্যাচ ৩টি। আর এনামুল? কোনো ম্যাচই না। ডি কক আর এনামুলের তুলনা একটা উদাহরণ মাত্র। নইলে বিগ ব্যাশে খেলায় সাকিব আল হাসান ছাড়া অস্ট্রেলিয়ার মাটিতে খেলার নিকট অভিজ্ঞতা বাংলাদেশের কোন ক্রিকেটারেরই বা আছে! সর্বশেষ অভিজ্ঞতাটা ওই এনামুলেরই। সঙ্গে অবশ্য সৌম্য সরকারও আছেন। ২০১২ অনূর্ধ্ব-১৯ বিশ্বকাপের বাংলাদেশ দলে এনামুলের সতীর্থ হয়েই। বিশ্বকাপের আগে সাকিবের দেশে না ফেরার সম্ভাবনাই বেশি। ১২ জানুয়ারি অনুশীলন শুরুর প্রথম দিন বাংলাদেশ দলের টিম মিটিংয়ে অস্ট্রেলিয়ান কন্ডিশন নিয়ে কোনো বক্তব্য দিতে হলে তাই ভরসা এনামুল আর সৌম্য। তবে অনূর্ধ্ব-১৯ বিশ্বকাপের কোনো খেলাই টেস্ট ভেন্যুতে হয়নি। গ্যাবা, এমসিজি বা অ্যাডিলেড ওভালের সঙ্গে তাই এনামুলেরও এবারই প্রথম পরিচয় হবে। যদিও তাঁর ধারণা, উইকেটের চরিত্র একেবারে অচেনা থাকবে না, ‘শ্রীলঙ্কার বিপক্ষে প্রথম ম্যাচে সেঞ্চুরি করে ম্যান অব দ্য ম্যাচ হয়েছিলাম। ব্রিসবেনের অ্যালান বোর্ডার মাঠের উইকেটে ব্যাটিং করাটা একটু কঠিন ছিল। বল স্কিড করছিল, পেসাররা মুভমেন্টও পাচ্ছিল। তবে বাউন্সের কারণে বল সুন্দরভাবে ব্যাটে আসছিল। এবারও উইকেট ওরকমই হবে আশা করি।’ বিশ্বকাপে বাংলাদেশের দুটি ম্যাচ নিউজিল্যান্ডে। যেখানে ২০১০ সালে অনূর্ধ্ব-১৯ বিশ্বকাপ খেলেছেন এনামুল। তবে এবারের বিশ্বকাপের দুই ভেন্যু নেলসন ও হ্যামিল্টনে তাঁর খেলা হয়নি। তার পরও নিউজিল্যান্ডের কন্ডিশনটাও তাঁর একেবারে অচেনা নয়। তাসমান সাগরের দুই পারের দুই দেশে খেলার অভিজ্ঞতা থেকে বিশ্বকাপে বাংলাদেশ দলের জন্য সবচেয়ে বড় চ্যালেঞ্জটাও তাঁর জানা—নতুন বল। সেটা বোলিং-ব্যাটিং দুই ক্ষেত্রেই, ‘নতুন বলই হবে আমাদের জন্য সবচেয়ে বড় চ্যালেঞ্জ। ব্যাটসম্যানদের মতো বোলারদের জন্যও। নতুন বলে ১০-১৫ ওভার টিকে যেতে পারলে বলটা একটু পুরোনো হবে। তখন পরের দিকের ব্যাটসম্যানদের সুবিধা হবে। আবার পেসাররা নতুন বলে সাফল্য পেলে পরের দিকে অন্য বোলাররা সেটা কাজে লাগাতে পারবে।’ এনামুল ওপেনার, নতুন বলের পরীক্ষাটা তাই তাঁকে দিতে হবেই। সেটিতে উত্তীর্ণ হওয়ার আত্মবিশ্বাস জোগাচ্ছে যুব বিশ্বকাপই, ‘ছোটদের বিশ্বকাপে যখন পেরেছি, এখানে কেন নয়? আত্মবিশ্বাস আছে পারব। এই বিশ্বকাপে ভালো করতে পারলেই বরং সেটা সবাই জানবে, দেখবে। আমি আমার প্রস্তুতি সেভাবেই নিচ্ছি।’ অস্ট্রেলিয়ার অনূর্ধ্ব-১৯ বিশ্বকাপে সর্বোচ্চ রান করার গৌরবটাকে সারা জীবনের জন্যই একটা বড় অর্জন মনে করেন এনামুল। সেই অস্ট্রেলিয়াতেই এবার যাচ্ছেন আরও বড় মঞ্চের প্রদর্শনীতে। যাচ্ছেন দলের পথপ্রদর্শক হয়েও। সেটা নতুন বল খেলার ক্ষেত্রে যেমন, অস্ট্রেলিয়ায় খেলার সর্বশেষ অভিজ্ঞতাতেও।	1
আজ বিশ্বকাপের ভেন্যুতে সাকিব দেড় মাস পর এই মাঠেই শ্রীলঙ্কার বিপক্ষে খেলবে বাংলাদেশ। বিশ্বকাপে সেটি হবে বাংলাদেশের তৃতীয় ম্যাচ। মাঠের উইকেট সম্পর্কে আজই খানিকটা ধারণা পেয়ে যাবেন বাংলাদেশের একজন। বিগ ব্যাশে আজ ‘মেলবোর্ন ডার্বি’। মেলবোর্ন ক্রিকেট গ্রাউন্ডে মেলবোর্ন স্টারসের বিপক্ষে মেলবোর্ন রেনিগেডসের হয়ে খেলবেন সাকিব আল হাসান। এক সপ্তাহ আগে, এবারের প্রথম মেলবোর্ন ডার্বিতে ৫৭ রানে গুটিয়ে গিয়ে রেনিগেডস হেরেছিল ১১২ রানে। আজও হেরে গেলে সাকিবের দলের সেমির আশা হয়ে উঠবে দুরাশা। গত মৌসুমেও স্টারসের বিপক্ষে এই মেলবোর্ন ক্রিকেট গ্রাউন্ডে খেলেছিলেন সাকিব। স্টারসের এটি ‘হোম গ্রাউন্ড।’ বিশ্বকাপে বাংলাদেশ গ্রুপপর্বে যেসব ভেন্যুতে খেলবে, সেগুলোর এই একটিতেই কেবল খেলার সুযোগ পাচ্ছেন সাকিব। রেনিগেডসের পরের দুটি ম্যাচই নিজেদের মাঠ মেলবোর্নের ডকল্যান্ডসে। সাকিব আসার আগে চার ম্যাচের তিনটিতেই হেরেছিল রেনিগেডস। সাকিবকে নিয়ে জিতেছে সর্বশেষ ম্যাচটি। ১৪ রানের পাশে সাকিব নিয়েিছলেন ২ উইকেট। শেন ওয়ার্নের সাবেক দল স্টারসও এই মৌসুমে খুব সুবিধা করতে পারছে না। রেনিগেডসের মতো পাঁচ ম্যাচে জিতেছে দুটি। ক্যামেরন হোয়াইটের দলে আছেন কেভিন পিটারসেন, লুক রাইট, গ্লেন ম্যাক্সওয়েল, ডেভিড হাসি, জেমস ফকনার, জন হেস্টিংসরা। রেনিগেডস আজ ফিরে পাচ্ছে চোট কাটানো জেমস প্যাটিনসনকে।	1
ঝোড়ো ব্যাটিংয়ে ম্যাচে প্রাণ সাড়ে তিন দিন ধরে আপন গতিতে এগোতে থাকা ট্রেন হঠাৎ উপলব্ধি করল গন্তব্যে পৌঁছানোর তাড়া। হুট করেই ছুটতে শুরু করল ক্ষিপ্রগতিতে! দুই দলের প্রথম ইনিংস শেষ হতে হতেই প্রায় চতুর্থ দিনের চা–বিরতি। ভারতীয় ইনিংস শেষে ড্রকেই মনে হচ্ছিল সবচেয়ে সম্ভাব্য ফল। কিন্তু অস্ট্রেলিয়ানদের নাড়া দিল জয়ের রোমাঞ্চ। দ্বিতীয় ইনিংসে নেমেই ধুন্ধুমার ব্যাটিং। তাতেই ম্যাচে ফিরল প্রাণ। ক্রিস রজার্স যখন বলের সঙ্গে পাল্লা দিয়ে রান করতে থাকেন, কিংবা নিজের একসময়ের টি-টোয়েন্টি বিশেষজ্ঞ পরিচয়টা মনে করিয়ে দিতে চান জো বার্নস, তাতেই স্পষ্ট হয় অস্ট্রেলিয়ার জয়ের তাগিদ কতটা। আরেকজন তো আছেনই, অস্ট্রেলিয়ার যাঁর নাম হয়ে গেছেন এখন রান-স্মিথ। যথারীতি কালও সময়ের দাবি মেটানো দুর্দান্ত ইনিংস। ৪০ ওভারে অস্ট্রেলিয়া রান তুলল ওভারপ্রতি প্রায় সাড়ে ছয় করে। প্রথম ইনিংসের লিড মিলিয়ে এগিয়ে ৩৪৮ রানে। সিডনিতে তিন শ তাড়া করেও জয়ের রেকর্ড নেই। আবহাওয়ার পূর্বাভাসে পঞ্চম দিনে আছে বৃষ্টির চোখরাঙানি। আজ সকালে তাই অস্ট্রেলিয়ার ব্যাটিংয়ে নামার সম্ভাবনা কমই। ক্ষত উইকেটেই কালই দারুণ টার্ন-বাউন্স পেয়েছেন রবিচন্দ্রন অশ্বিন। পঞ্চম দিনে বোলিং করতে নিশ্চয়ই হাত নিশপিশ করছে নাথান লায়নের! রায়ান হ্যারিসের জন্য তো উইকেটের সহায়তা লাগে না। নতুন ভারত সব সময় জয়ের পেছনেই ছুটবে বলে কথা দিয়েছেন বিরাট কোহলি। বাস্তবতা বলছে, ভারতের ম্যাচ বাঁচানোই হবে চ্যালেঞ্জ। বার্নস-স্মিথদের ঝড় শুরু হওয়ার আগে দিনের নায়ক ছিলেন অশ্বিন। প্রিয় ফ্লিক শটে সকালেই রায়ান হ্যারিসকে উইকেট দিয়েছেন কোহলি। ভারত তখনো পিছিয়ে ২২০ রানে। লোয়ার-অর্ডারদের নিয়ে সেটাকেই সহনীয় পর্যায়ে নামিয়ে এনেছেন অশ্বিন। কোহলির পর ঋদ্ধিমানও সাহাও টেকেননি বেশিক্ষণ। অষ্টম উইকেটে ভুবনেশ্বরে কুমারকে নিয়ে অশ্বিন গড়েন ৬৫ রানের জুটি। ফিফটির পর দুর্দান্ত এক আউটসুইঙ্গারে অশ্বিনকে ফিরিয়েছেন স্টার্ক। মোহাম্মদ শামির দুই চার, এক ছক্কায় ব্যবধান কমে এক শর নিচে। ৯৭ রানের লিড এক শ পেরোতেই অস্ট্রেলিয়া হারায় ডেভিড ওয়ার্নারকে। নতুন বলে দুর্দান্ত বোলিং করেছেন অশ্বিন, পরে ফেরান ওয়াটসনকেও। তবু দমে যায়নি অস্ট্রেলিয়ানরা। স্মিথ-রজার্সের জুটিতেই পরিষ্কার হয় ইচ্ছেটা, তৃতীয় উইকেটে দুজন ৮০ রান তোলে ১৫ ওভারে। টানা ষষ্ঠ ইনিংসে ফিফটি করে রজার্স টানা ৭ ফিফটির রেকর্ড ছোঁয়ার অপেক্ষায়। আউট হয়েছেন ভুবনেশ্বরকে ছক্কা মারতে গিয়ে। টার্নিং উইকেটেও চোখধাঁধানো সব শট খেলেছেন স্মিথ। রান বাড়ানোর তাড়ায় উইকেট না হারালে হয়তো আরেকটি সেঞ্চুরিও হয়ে যেত। ক্লাইড ওয়ালকটের এক সিরিজে ৫ সেঞ্চুরির রেকর্ড ছোঁয়া হয়নি, তবে ডন ব্র্যাডম্যানকে ছাড়িয়ে ভারত-অস্ট্রেলিয়া সিরিজের সবচেয়ে বেশি রানের রেকর্ড গড়েছেন ঠিকই। স্মিথ ফেরার পরও স্বস্তি ফেরেনি ভারতীয় বোলারদের। বার্নস ও হাডিন ৮৬ রানের জুটি গড়েছেন ৫২ বলে! মাত্র দ্বিতীয় টেস্ট খেলতে নামা বার্নসও নিজের জন্য না খেলে মিটিয়েছেন সময়ের দাবি। ৩৩ বলে ছুঁয়েছেন ফিফটি! স্লগ সুইপে অশ্বিনকে চতুর্থ উইকেট উপহার দিয়ে ফিরেছেন বার্নস। দেশের বাইরে এই প্রথম অশ্বিন পেলেন ৪ উইকেট। উমেশ যাদবের বোলিং বিশ্লেষণ টি-টোয়েন্টির জন্যও দুঃস্বপ্ন, ৩ ওভারে ৪৫! আজ বোলারদের হিসাব চুকাতে হবে ভারতীয় ব্যাটসম্যানদের। স্মিথদের প্রার্থনা, সিডনির আকাশ যেন না কাঁদে! স্টার স্পোর্টস, ক্রিকইনফো। 	1
ব্রাভো-পোলার্ডকে ছাড়াই উইন্ডিজ! বোর্ডের সঙ্গে দ্বন্দ্বের ‘শাস্তি’ পেতে চলেছেন ডোয়াইন ব্রাভো ও কাইরন পোলার্ড৷ এই দুই সিনিয়র খেলোয়াড়কে বাদ দিয়েই নাকি বিশ্বকাপে দল পাঠাবে ওয়েস্ট ইন্ডিজ ক্রিকেট বোর্ড (ডব্লুআইসিবি)। যদিও বিশ্বকাপে চূড়ান্ত দলের নাম এখনো প্রকাশ করেনি ডব্লুআইসিবি। তবে টুইটারে এই তথ্য ফাঁস করেছেন ওয়েস্ট ইন্ডিজের খেলোয়াড় অ্যাসোসিয়েশনের সাবেক সভাপতি ও সাবেক ওয়েস্ট ইন্ডিয়ান স্পিনার দীননাথ রামনারায়ণ। লিখেছেন, ‘ব্রাভো ও পোলার্ড যে দলে থাকছেন না, এটা এখন নিশ্চিত।’ পরে টুইটারে তাঁর অনুসারীরা তথ্যের সূত্র জানতে চাইলে তিনি জবাব দেন, ‘সূত্র আমি প্রকাশ করব না। তবে সংবাদটা সত্য, তা আমি শতভাগ নিশ্চিত।’ ক্রিকইনফোর পক্ষ থেকে পরে এ ব্যাপারে ডব্লুআইসিবির প্রতিক্রিয়া জানতে চাওয়া হয়েছিল। তারা বলেছে, ‘এ বিষয়টি আমরা স্বীকারও করব না, আবার অস্বীকারও করব না।’ কখন বিশ্বকাপের দল ঘোষণা করা হবে, সেটাও নিশ্চিত করেনি ওয়েস্ট ইন্ডিজ ক্রিকেট বোর্ড। শুধু জানানো হয়েছে, দক্ষিণ আফ্রিকার বিপক্ষে প্রথম টি-টোয়েন্টি ম্যাচের পর যেকোনো সময় দল প্রকাশ করা হতে পারে। ব্রাভো ও পোলার্ড যদি বিশ্বকাপ দলে না থাকেন, সেটির কারণটা অনুমান করাও খুব কঠিন কিছু না। বেতন-ভাতা নিয়ে বোর্ডের সঙ্গে দ্বন্দ্বের কারণে ভারত সফরের মাঝপথে দল নিয়ে ফিরে আসার মূল্যই হয়তো চুকাতে হচ্ছে তখনকার অধিনায়ক ব্রাভো ও তাঁর সতীর্থ পোলার্ডকে। ডব্লুআইসিবি ও প্লেয়ার্স অ্যাসোসিয়েশনের সঙ্গে ওই ঝামেলায় সবচেয়ে উচ্চকণ্ঠ ছিলেন এ দুজনই। দক্ষিণ আফ্রিকার বিপক্ষে ওয়ানডে সিরিজেও দুজনের কাউকে দলে রাখেনি ওয়েস্ট ইন্ডিজ ক্রিকেট বোর্ড৷ ক্রিকইনফো।	1
বিশ্বকাপের লাভ বায়ার্নে! বিশ্বকাপ মানেই ফুটবলের মহাযজ্ঞ, এক মাসের অফুরান বিনোদন। তবে পৌষ মাসটা যখন ফুটবল-ভক্তদের, সর্বনাশটা তখন ফুটবল ক্লাবগুলোর। ওই এক মাসে যে বড় ক্লাবগুলোকে একরকম আঙুল চুষেই দিন কাটাতে হয়! একটা সান্ত্বনা অবশ্য আছে, ফিফা ‘ক্ষতিপূরণ’ হিসেবে ক্লাবগুলোকে বেশ কিছু টাকা দেয়। সেই টাকাটা সবচেয়ে বেশি গেছে এবার বায়ার্ন মিউনিখের কোষাগারে। বিশ্বকাপে সবচেয়ে বেশি ধকল গেছে বায়ার্নের ওপর দিয়েই, জার্মানি দলেই সাতজন বায়ার্নের খেলোয়াড় ছিলেন। ফিফার দেওয়া ৬ কোটি ইউরোর ১৪ লাখ গেছে বুন্দেসলিগা চ্যাম্পিয়নদের কাছে। এরপরই আছে রিয়াল মাদ্রিদ, চ্যাম্পিয়নস লিগজয়ীদের ১২ জন খেলোয়াড় ছিলেন ব্রাজিলে। রিয়াল পেয়েছে প্রায় ১১ লাখ ইউরোর মতো। প্রায় ১০ লাখ ইউরো নিয়ে চেলসি ও বার্সেলোনা আছে কাছাকাছিই। ম্যানচেস্টার ইউনাইটেড, নাপোলি, আর্সেনাল, জুভেন্টাস ও ম্যানচেস্টার সিটি পরের সারিতে। সবসুদ্ধ দিনে ২১২০ ইউরো করে পেয়েছে ৫৭ দেশের ৩৯৬টি ভিন্ন ভিন্ন ক্লাব। সামনের বছর ইউরোতে ক্লাবগুলোর লাভ আরও বেশি হবে, ক্লাবগুলোর জন্য উয়েফার বরাদ্দ প্রায় ১৫ কোটি ইউরো! ইএসপিএন, মার্কা।	1
তোরের টানা চার আফ্রিকান বর্ষসেরা ফুটবলারের পুরস্কারটা একরকম নিজেরই করে নিয়েছেন ইয়াইয়া তোরে। আইভরিকোস্টের এই মিডফিল্ডার আগের তিন বছর এই পুরস্কার জিতেছিলেন, পরশু প্রথম খেলোয়াড় হিসেবে জিতলেন টানা চারবার। এর আগে স্যামুয়েল ইতোই শুধু চারবার পুরস্কারটা পেয়েছিলেন, তবে তোরের মতো টানা জিততে পারেননি। ম্যানচেস্টার সিটির হয়ে গত বছরটা দুর্দান্তই গেছে ৩১ বছর বয়সী তোরের। দলকে প্রিমিয়ার লিগ জেতানোর পথে করেছেন ২০ গোল, ফ্রাঙ্ক ল্যাম্পার্ড ছাড়া কোনো মিডফিল্ডার এক মৌসুমে এত গোল করতে পারেননি। জাতীয় দল আইভরিকোস্টের অধ্যায়টা সেই তুলনায় বিবর্ণই গেছে, গ্রিসের সঙ্গে অন্তিম মুহূর্তে গোল খেয়ে বিশ্বকাপের প্রথম রাউন্ড থেকেই বাদ পড়ে গিয়েছিল এলিফ্যান্টরা। তবে তাতে তোরের জয় আটকায়নি। তোরের পর পরই ছিলেন ডর্টমুন্ডের গ্যাবানিজ স্ট্রাইকার পিয়েরে এমেরিক অবামেয়াং ও লিলের নাইজেরিয়ান গোলরক্ষক ভিনসেন্ট এনিয়ামা। বর্ষসেরা কোচ আফ্রিকান চ্যাম্পিয়নস লিগজয়ী আলজেরিয়ান ক্লাব ইএস সেটিফের কোচ খাইরেদ্দিন মাদুইয়ি। বর্ষসেরা দল আলজেরিয়া, বর্ষসেরা প্রতিশ্রুতিশীল খেলোয়াড় আলজেরিয়ারই ইয়াসিন ব্রাহিমি। এএফপি।	1
নাদালের পর জোকোভিচ দোহায় কাতার ওপেন জিতলে সেটি হতো তাঁর ৪৯তম এটিপি শিরোপা। এখানে জিতে চলে যেতেন অস্ট্রেলিয়ায়; বছরের প্রথম গ্র্যান্ড স্লাম খেলতেন ৫০তম শিরোপার লক্ষ্য নিয়ে। নোভাক জোকোভিচের ছকটা হয়তো এমনই ছিল। কিন্তু সেই পরিকল্পনা ভন্ডুল করে দিলেন ইভো কার্লোভিচ। ৩৫ বছর বয়সী ক্রোয়েশিয়ান পরশু কাতার ওপেনের কোয়ার্টার ফাইনালে ৬-৭ (২/৭), ৭-৬ (৮/৬), ৬-৪ গেমে হারিয়ে দিলেন টেনিসের এক নম্বর সার্বিয়ার নোভাক জোকোভিচকে। এর আগে প্রথম রাউন্ডেই অঘটনের শিকার হয়ে বিদায় নিয়েছেন রাফায়েল নাদাল। কোর্টে বাতাস ছিল এবং তা গেছে জোকোভিচের বিপক্ষে। তবে ম্যাচ শেষে তাঁর মুখে প্রশংসাই ঝরল প্রতিপক্ষের, ‘এই হারে আমি বিস্মিত হয়েছি কি না তা বলতে পারব না, তবে সে খুবই ভালো সার্ভ করেছে।’ জোকোভিচের বিপক্ষে এটা দ্বিতীয় জয় ২৭ নম্বর র্যাঙ্কিংধারী কার্লোভিচের। আগের জয়টি ছিল ২০০৮ সালে মাদ্রিদ মাস্টার্সে। এএফপি।	1
পোডলস্কির অভিমান পেশাদারির জায়গায় আবেগের ঠাঁই নেই। ঘরের ছেলে হয়ে গেলেও ঘর ছেড়ে যাওয়ার ঘটনা আকছারই ঘটে। সেই তুলনায় লুকাস পোডলস্কির তো ক্লাব ছাড়াটা অবশ্য কর্তব্য হয়ে দাঁড়িয়েছিল। কাঁহাতক আর সাইড বেঞ্চে বসে হাই তোলা যায়? আর্সেনালে নিয়মিত খেলার সুযোগই পেতেন না এই জার্মান উইঙ্গার। এত দিন চুপ ছিলেন, এবার ধারে ইন্টার মিলানে আসার পর খুলে গেল ক্ষোভের অর্গল। পোডলস্কির অভিযোগ, ক্লাবে তাঁকে অবমূল্যায়িত করা হয়েছে। সেই সঙ্গে মিশে থাকল খানিকটা অভিমানও, ‘তিনি (ওয়েঙ্গার) আমাকে বিদায় পর্যন্ত বলেননি। আমি তো তাঁর কাছে ফুল বা চুম্বন চাইনি! কিন্তু সামান্য সম্মানটুকু তো পেতেইও পারতাম। আমার কাছে এটাই সবকিছু।’ আর্সেনালে ফিরে যাওয়ার শেষ রাস্তাটাও কি বন্ধ করে দিলেন পোডলস্কি? ইএসপিএন।	1
ম্যারাডোনার প্রেম ডেসপেরাডো ছবিটা অনেকেই হয়তো দেখেছেন। দেখলে সালমা হায়েককে ভোলার কথা নয়। মেক্সিকান এই অভিনেত্রীর সঙ্গে আন্তোনিও ব্যান্ডেরাসের দারুণ জমেছিল ছবিটিতে। পর্দায় না হোক, পর্দার বাইরে জমতে পারত ডিয়েগো ম্যারাডোনার সঙ্গেও। কিন্তু সেটা হয়নি, বলা ভালো একজন হতে দেননি। ২০০৬ কান চলচ্চিত্র উৎসবে মেয়ে দালমার সঙ্গে গিয়েছিলেন ম্যারাডোনা। দালমা তখন অভিনয়ে নাম লেখানোর স্বপ্নে বিভোর, সুযোগ পেয়ে তাই কথা বলছিলেন প্রিয় তারকাদের সঙ্গে। খানিক পরই তাঁর খেয়াল হয়, বাবা সালমা হায়েকের সঙ্গে গল্পে মশগুল। এরপর দুজন একসঙ্গে নাচতেও শুরু করেন। দালমা শেষ পর্যন্ত বাবাকে সেখান থেকে ‘ছাড়িয়ে’ আনেন। কিন্তু ম্যারাডোনা নাকি এই অভিনেত্রীকে ভুলতেই পারছিলেন না। খানিক পর বাইরে বেরিয়ে যাওয়ার জন্য উসখুস করছিলেন। কিন্তু দালমা নানা ছুতোয় আটকে দেন বাবাকে! মুন্ডো দেপোর্তিভো।	1
কেপির বিস্ময় সবকিছু ঠিকঠাক থাকলে এই বিশ্বকাপে খেলার কথা ছিল তাঁরও। হওয়ার কথা ছিল দলের ভরসা। কিন্তু সেই চাওয়া-পাওয়ার সীমা তিনি ছাড়িয়ে গেছেন। কেভিন পিটারসেনের ইংল্যান্ড-অধ্যায় শেষ অনেক আগেই। তবে পিটারসেন স্তম্ভিত আরেকজনকে না দেখে। ইংল্যান্ডের হয়ে পিটারসেনের সবশেষ স্মৃতি হয়ে আছে যে সিরিজ, সেই দুঃস্বপ্নের অ্যাশেজ সিরিজেই দলের একমাত্র আলোকবর্তিকা ছিলেন বেন স্টোকস। এবার আবার যখন অস্ট্রেলিয়ায় যাচ্ছে ইংল্যান্ড, জায়গা হয়নি স্টোকসের। বুধবার বিগ ব্যাশ অভিষেকে মেলবোর্ন রেনিগেডসের হয়ে ৩৭ বলে ৭৭ রানের খুনে ইনিংস খেলেছেন স্টোকস। বিগ ব্যাশ খেলতে পিটারসেনও এখন অস্ট্রেলিয়ায়। স্টোকসের ওই ইনিংসটি দেখার পর সাবেক ইংল্যান্ড অধিনায়ক বলছেন, ‘ওর ক্যারিয়ারের শুরুতেই আমি বলেছিলাম, ভবিষ্যতের এক তারকার জন্ম হতে যাচ্ছে। আমি স্তম্ভিত যে ওকে বিশ্বকাপ দলে রাখা হয়নি।’ আইএনএস।	1
কারণ টুইটার! ২০১১ ইউএস ওপেনের সেমিতে নাদালের কাছে হারের পর টুইটারে পোস্ট দেওয়া বন্ধ করে দিয়েছিলেন অ্যান্ডি মারে। আর টুইট করা বন্ধের পর জিতেছিলেন টানা ১৭ ম্যাচ!	1
চমকের আশায় জিমি-কৃষ্ণরা বাবা আবদুর রহিম স্থানীয় পর্যায়ে ফুটবল খেলতেন। নিজে না পারলেও ছেলেকে বড় খেলোয়াড় বানানোর স্বপ্ন দেখতেন। ফুটবল নয়, হকির স্টিকই বেশি টানত রোমান সরকারকে। স্কুলে বড় ভাইদের হাতে চকচকে নতুন হকিস্টিক দেখেই সিদ্ধান্ত নেন তিনিও হকি খেলবেন। দুই বছর ধরে জাতীয় দলে নিয়মিত খেলছেন রোমান। ছেলের বড় কোনো সাফল্য দেখার আগেই ৫ জানুয়ারি না-ফেরার দেশে পাড়ি দিয়েছেন বাবা। তবে বাবার মৃত্যুশোক বুকে নিয়েই প্রশিক্ষণ ক্যাম্পে ফিরেছেন জাতীয় দলের মিডফিল্ডার। রোমান একটি উদাহরণ। এবারের ক্যাম্পে সবাই-ই যেন একটু বেশি মনোযোগী। বিশ্ব হকি লিগের দ্বিতীয় রাউন্ডে একটা চমক দেখাতে চান জিমি, চয়ন, কৃষ্ণরা। ১৭-২৫ জানুয়ারি সিঙ্গাপুরে হবে বিশ্ব হকি লিগের দ্বিতীয় রাউন্ড। বাংলাদেশ মালয়েশিয়া ঘুরে সিঙ্গাপুর যাবে। মালয়েশিয়া-যাত্রা আগামীকাল, সেখানে ১২ ও ১৩ জানুয়ারি খেলবে দুটি প্রস্তুতি ম্যাচ। প্রতিপক্ষ মালয়েশিয়া অনূর্ধ্ব-২১ দল। এরপর ১৪ জানুয়ারি সিঙ্গাপুর পৌঁছানোর কথা বাংলাদেশের। পরদিন ওমানের সঙ্গে নির্ধারিত আছে আরেকটি প্রস্তুতি ম্যাচ। নতুন সূচি অনুসারে বাংলাদেশের গ্রুপসঙ্গী জাপান, মেক্সিকো ও পোল্যান্ড। র্যাঙ্কিং অনুসারে বাংলাদেশের (৩০তম) ওপরে জাপান (১৪তম) ও পোল্যান্ড (১৮তম)। শুধু মেক্সিকোই আছে বাংলাদেশের নিচে, তাদের অবস্থান ৩৫-এ। জাপান, পোল্যান্ডের মতো বড় দলের সঙ্গে জিতে পরের রাউন্ডে যাওয়াটা কঠিন। জাতীয় দলের নতুন অধিনায়ক কৃষ্ণ কুমারও বাস্তবতার জমিনেই পা রাখছেন, ‘নতুন গ্রুপিংয়ে আমাদের জন্য কাজটা একটু কঠিনই হয়ে গেল। তার পরও আমরা পোল্যান্ডের সঙ্গে ড্র করার চেষ্টা করব। চেষ্টা থাকবে জাপানের সঙ্গে ভালো খেলার। আশা করছি, মেক্সিকোকে আমরা হারাতে পারব।’ একই কথা রোমানেরও, ‘আমরা যেকোনো একটি বড় দলকে হারাতে চাই। আশা করি, একটা চমক দেখাব আমরা।’ হকিতে অধিনায়ক আলংকারিক একটা পদ। তার পরও এই দায়িত্ব পেয়ে বাড়তি কিছু করতে চান কৃষ্ণ। সতীর্থরাও তাঁকে বেশ সহযোগিতা করছেন বলে জানালেন রাজশাহীর তরুণ, ‘জিমি ভাইয়েরা আমাকে আলাদা করে টিপস দিয়েছেন, কীভাবে মাঠে সবাইকে সামলাতে হবে। মাঠের বাইরেও আমাকে সবাই সহযোগিতার আশ্বাস দিয়েছেন। আশা করি, কোনো সমস্যা হবে না।’ নতুন কোচ গোবিনাথান কৃষ্ণমূর্তি ৬ জানুয়ারি মালয়েশিয়া ফিরে গেছেন। তবে যাওয়ার আগে দলটিকে গুছিয়ে নিয়েছেন বলে দাবি কৃষ্ণর, ‘নতুন কোচ আমাদের ফিটনেসের ওপর বেশি জোর দিয়েছেন। দলের সবার মধ্যে বোঝাপড়াটাও ভালোই হয়েছে। দলটা তিনি এক মাসেই গুছিয়ে নিয়েছেন।’ গত এশিয়ান গেমসে বেশির ভাগ ম্যাচে শেষ কোয়ার্টারে গিয়ে খেই হারিয়ে ফেলেছিল বাংলাদেশ। এ জন্যই ফিটনেসের ওপর জোর দিয়েছেন কোচ। এ ছাড়া জাপান ও ওমানের ম্যাচের ভিডিও দেখিয়ে সেটি বিশ্লেষণ করেছেন। প্রত্যেকের খেলার আলাদা আলাদা ভিডিও করে ভুলগুলো শুধরে দিয়েছেন। বাকিটুকু মাঠেই করে দেখানোর পালা জিমিদের।	1
আচরণবিধির জালে শ্যুটাররা বাংলাদেশের ক্রীড়াঙ্গনে শুধু ক্রিকেটেই আছে খেলোয়াড়দের জন্য অবশ্যপালনীয় আচরণবিধি। বোর্ড যেহেতু খেলোয়াড়দের চুক্তি অনুযায়ী বেতন দেয়, সে জন্য খেলোয়াড়েরা সেটি মানতে বাধ্য। কেন্দ্রীয় চুক্তিভুক্ত ক্রিকেটাররা আচরণবিধিতে স্বাক্ষর করেন। ফুটবলে আচরণবিধি থাকলেও তাতে স্বাক্ষর করার বাধ্যবাধকতা নেই। হকিতে খেলোয়াড়েরা একটা আচরণবিধিতে স্বাক্ষর করেছেন বর্তমান ক্যাম্পে যোগ দেওয়ার আগে। তাতে অবশ্য কঠোর কোনো শর্ত রাখা হয়নি। ফুটবল ও হকি খেলোয়াড়দের বেতন দেয় না বলে আচরণবিধি নিয়েও অতটা উচ্চকিত নয়। বড় বড় ফেডারেশনই যেখানে পেশাদারির ছোঁয়া পায়নি, শ্যুটিং তো অনেক পেছনেই। শ্যুটিং ফেডারেশন খেলোয়াড়দের বেতনের আওতায় আনেনি, ক্যাম্পে থাকলেও মাসে কোনো টাকা দেয় না। সেই শ্যুটিং ফেডারেশন শ্যুটারদের জন্য ক্রিকেটের চেয়েও কঠিন এক ‘কোড অব কন্ডাক্ট’ প্রণয়ন করেছে! এটি ভঙ্গ করলেই শ্যুটারদের পেতে হবে কঠোর শাস্তি। ১৮টি ধারার ৫, ৯ ও ১০ নম্বর ধারায় বলা হয়েছে ফেডারেশনের সব কমিটির কার্যক্রম নিয়ে গোপনীয়তা রক্ষা করতে হবে, কোনো শ্যুটার ফেডারেশনের লিখিত অনুমতি ছাড়া রেডিও-টিভির অনুষ্ঠানে যেতে পারবেন না এবং ফেডারেশনের অনুমতি ছাড়া দৈনিক পত্রিকা, টিভিতে সাক্ষাৎকার দিতে পারবেন না। জুনিয়র শ্যুটাররা এতে স্বাক্ষর করে দিয়েছেন। সিনিয়র ১১ জন শ্যুটারের মধ্যে স্বাক্ষর করেছেন শুধু ২০০৪ সাফ গেমসে সোনাজয়ী শারমিন আক্তার ও মাহমুদুল হাসান। তিনটি ধারা নিয়ে আপত্তি তুলে তা সংশোধনের জন্য ফেডারেশনকে পাল্টা চিঠি দিয়েছেন সিনিয়র নয়জন—আবদুল্লাহেল বাকি, শারমিন আক্তার রত্না, সুরাইয়া আক্তার, আরমিন আশা, তৃপ্তি দত্ত, আরদিনা ফেরদৌস, জেসিমুজ্জামান, শোভন চৌধুরী ও মিতি দেওয়ান। সিনিয়র খেলোয়াড়দের বক্তব্য, এভাবে হাত-পা বেঁধে রাখলে খেলা সম্ভব নয়। সারাক্ষণই শাস্তির ভয়ে থাকতে হবে। ক্লাব শ্যুটারকে বেতন দেয়, অথচ গোপনীয়তার কথা বলে ক্লাবকে কিছু জানানো যাবে না। ফেডারেশনকে লিখিত দিয়ে রেডিও-টিভিতে যাওয়া মানে আড়ালেই চলে যেতে হবে। আচরণবিধিতে স্বাক্ষর করতে এবং ফেডারেশন কর্মকর্তাদের ‘স্যার’ বলতেও নাকি চাপ দেওয়া হচ্ছে খেলোয়াড়দের। এসব নিয়ে ক্ষোভে ফুঁসছেন শীর্ষ শ্যুটাররা। ফেডারেশনের যুগ্ম সম্পাদক ইশফাক আহমেদ ব্যাখ্যা করলেন কেন এই আচরণবিধি, ‘খেলোয়াড়দের শৃঙ্খলার মধ্যে রাখতেই এই উদ্যোগ। কেননা, খেলাধুলা মানেই শৃঙ্খলা। যা নিশ্চিত করতে চায় ফেডারেশন। এতে তো সমস্যার কিছু নেই। শীর্ষ শ্যুটারদের আপত্তি প্রসঙ্গে তাঁর কথা, ‘তাদের কোনো পর্যবেক্ষণ থাকলে সেটা সভাপতি সাহেব নিশ্চয়ই দেখবেন।’ ফেডারেশন সভাপতি নাজিমউদ্দিন চৌধুরীর আজই বিষয়টা নিয়ে শ্যুটারদের সঙ্গে বসার কথা। এই আচরণবিধির ব্যাপারে বিওএর সহসভাপতি মিজানুর রহমান মানুর দৃষ্টি আকর্ষণ করলে তিনি জানান, ‘বিষয়টা সম্পর্কে বিওএ অবগত নয়। তবে খেলোয়াড়দের গণসম্পৃক্ততা ও বিকাশ বাধাগ্রস্ত হওয়ার মতো কিছু করা উচিত নয় ফেডারেশনের।’	1
ত্রয়ীর ঝলকে স্বরূপে বার্সা ৯৮ হাজার ধারণক্ষমতার ন্যু ক্যাম্পে দর্শক টেনেটুনে ২৭ হাজার! এ মৌসুমে বার্সেলোনার মাঠে এর চেয়ে কম দর্শক আসেনি আর কোনো ম্যাচে। কার প্রতি ক্ষোভে সমর্থকদের হঠাৎ এমন মাঠবিমুখতা সেটা বুঝতেও দেরি হলো না। খেলা শুরুর কিছুক্ষণ পর থেকেই কোচ লুইস এনরিকের নামে দুয়ো, জয়ধ্বনি হলো লিওনেল মেসির নামে। এনরিকের সঙ্গে মেসির দ্বন্দ্ব এখন বিশ্ব ফুটবলেই সবচেয়ে বড় আলোচনার খোরাক। দুজনের ব্যক্তিত্বের সংঘাত, রিয়াল সোসিয়েদাদের সঙ্গে লা লিগার ম্যাচে মেসিকে একাদশে না রাখা, পরদিন মেসির অনুশীলন বর্জন—সব মিলিয়ে ন্যু ক্যাম্পে অস্থির হাওয়া কয়েক দিন ধরে। এই বিতর্কে ক্লাবের বেশির ভাগ সমর্থক কোন পক্ষে সেটাই যেন বুঝিয়ে দিল পরশু রাতের ন্যু ক্যাম্প। আর মেসি আরও একবার দেখালেন কেন তাঁর নামে জয়ধ্বনি হয়। গোল করলেন, করালেন জর্ডি আলবাকে দিয়ে। সঙ্গে নেইমারের জোড়া গোল আর লুইস সুয়ারেজের এক গোলে কোপা ডেল রের শেষ ষোলোর প্রথম লেগে বার্সেলোনা ৫-০-তে উড়িয়ে দিল এলচেকে। বড় জয়ে আপাতত ন্যু ক্যাম্পে স্বস্তির হাওয়া। তবে সবচেয়ে বেশি স্বস্তিতে বোধ হয় এনরিকে নিজে। গত রোববার লা লিগায় রিয়াল সোসিয়েদাদের বিপক্ষে ম্যাচে বার্সেলোনার প্রথম একাদশে ছিলেন না মেসি-নেইমার। ম্যাচটি হেরে যাওয়ায় সমালোচনার মুখে পড়েন এনরিকে। পরশু আর এই ঝুঁকি নেননি বার্সেলোনা কোচ। মেসি-নেইমার-সুয়ারেজ-মাচেরানো-পিকে সবাইকে রেখে সম্ভাব্য সেরা একাদশটাই নামালেন মাঠে। আর মাঠের বাইরে বিতর্ক দূরে সরিয়ে জ্বলে উঠলেন বার্সেলোনার খেলোয়াড়েরাও। প্রথম গোলের জন্য অবশ্য অপেক্ষা ছিল ৩৪ মিনিটের। সুয়ারেজের দারুণ পাসে নেইমারের সহজ গোলের পর প্রথমার্ধের বাকি সময়টা ও দ্বিতীয়ার্ধের শুরুতে ঝড় বয়ে যায় এলচের ওপর দিয়ে। পাঁচ মিনিট পর ব্যবধান দ্বিগুণ করেন সুয়ারেজ। বিরতির ঠিক আগেই পেনাল্টি গোলে ৩-০ করেন মেসি। আরদ্বিতীয়ার্ধের মিনিট পনেরোর মধ্যে আলবা আর নেইমার গোল করেন আরও দুটি। অবশ্য এমন জয়ের পরও প্রশ্ন উঠছে, লা লিগায় পয়েন্ট তালিকায় সবার নিচে থাকা এলচের বিপক্ষে ন্যু ক্যাম্পে যদি সেরা একাদশ নামানো যায়, তাহলে সোসিয়েদাদের সঙ্গে ম্যাচে কেন মেসি-নেইমারকে একাদশে রাখেননি এনরিকে? বিশেষ করে সোসিয়েদাদ এই মৌসুমেই এর আগে রিয়াল মাদ্রিদ ও অ্যাটলেটিকো মাদ্রিদকে হারিয়েছে এটা জানার পরও! বিতর্কিত এসব বিষয় নিয়ে ম্যাচ শেষে কথা বলতে চাননি নেইমার, ‘সাজঘরে কী ঘটেছে, তা বলতে পারব না। ম্যাচটা যে দল জিতেছে তাতেই খুশি। অনেক ভালো লাগছে মেসি-সুয়ারেজের জন্যও। রোববার (লা লিগায়) অ্যাটলেটিকো মাদ্রিদের বিপক্ষেও আমাদের এভাবেই জ্বলে উঠতে হবে।’ এই বিতর্কের মাঝেই মেসি ইনস্টাগ্রামে চেলসি এবং চেলসির কয়েকজন খেলোয়াড়কে অনুসরণ শুরু করায় আর্জেন্টাইন ফরোয়ার্ডের ক্লাব ছাড়ার গুঞ্জন উঠেছিল। তবে ওটাকে এখন শুধু গুঞ্জনই মনে করেন মেসির সাবেক সতীর্থ ও চেলসি মিডফিল্ডার সেস্ক ফ্যাব্রিগাস, ‘লিও বার্সায় খুশি, বার্সাও লিওকে নিয়ে খুশি। আমার মনে হয় ব্যক্তিগত সম্পর্কের কারণে মেসি আমাকে ইনস্টাগ্রামে অনুসরণ করছে। আমিও তো অন্য ক্লাবের অনেক খেলোয়াড়কে অনুসরণ করি।’ মার্কা, এএফপি।	1
ষষ্ঠ দল শ্রীলঙ্কা বাহরাইন, মালয়েশিয়া, সিঙ্গাপুর, থাইল্যান্ড—এই চার দলের অংশগ্রহণ নিশ্চিত হয়েছিল আগেই। স্বাগতিক বাংলাদেশকে যোগ করে বাকি ছিল ষষ্ঠ দল। বেশ কয়েক দিন ধরে নানা জল্পনা-কল্পনার পর অবশেষে কাল সংবাদ বিজ্ঞপ্তি দিয়ে বাফুফে জানাল, সম্প্রতি বাংলাদেশের সঙ্গে দুটি প্রীতি ম্যাচ খেলে যাওয়া শ্রীলঙ্কাই ষষ্ঠ দল হিসেবে আসছে বঙ্গবন্ধু কাপে। ১৬-২৭ জানুয়ারি টুর্নামেন্ট হওয়ার কথা ছিল। কিন্তু নানা কারণে তা পিছিয়ে যাচ্ছে। এএফসির বিশেষ কংগ্রেসে যোগ দিতে মেলবোর্ন সফররত বাফুফে সভাপতি কাজী সালাউদ্দিন জানিয়েছিলেন, ৯ জানুয়ারি সবকিছু চূড়ান্ত হবে। তবে গতকাল তিনি টুর্নামেন্ট শুরুর তারিখ নিয়ে কিছু জানাননি। ১২ জানুয়ারি সংবাদ সম্মেলন করে সেটি জানানোর কথা বলা হয়েছে বাফুফের সংবাদ বিজ্ঞপ্তিতে। তবে শোনা যাচ্ছে ২৯ জানুয়ারি শুরু হয়ে ৭ ফেব্রুয়ারি শেষ হতে পারে টুর্নামেন্ট। ওদিকে লোডভিক ডি ক্রুইফের আসাও মোটামুটি নিশ্চিত বলে জানা গেছে। দু-তিন দিনের মধ্যেই এই ডাচ কোচ এসে বঙ্গবন্ধু কাপে বাংলাদেশ দলের দায়িত্ব নিতে পারেন।	1
হুমকিতে বন্ধ আজমলের একাডেমি হত্যার হুমকি, আত্মঘাতী বোমাসহ বিভিন্ন সন্ত্রাসী কর্মকাণ্ড প্রায় নৈমিত্তিক বিষয় হয়ে দাঁড়িয়েছে পাকিস্তানে। তেমনই এক হুমকিতে এবার ফয়সালাবাদে নিজের ক্রিকেট একাডেমি বন্ধ করে দিতে বাধ্য হচ্ছেন পাকিস্তানি স্পিনার সাঈদ আজমল। অবৈধ বোলিং অ্যাকশনের কারণে বিশ্বকাপে খেলতে পারছেন না আজমল। কিছুটা সময় তাই দিতে চেয়েছিলেন নিজের ক্রিকেট একাডেমিতে। কিন্তু চরমপন্থীদের হুমকিতে সেই একাডেমিই যে এখন তালা মেরে দিতে হচ্ছে। কিছুদিন আগে পাকিস্তানের একটি স্কুলে সন্ত্রাসী হামলায় নিহত হয়েছে প্রায় দেড় শ ছাত্রছাত্রী। আজমলের ক্রিকেট একাডেমিও ফয়সালাবাদ কৃষি বিশ্ববিদ্যালয়ের দেওয়া জমিতে, যেখানে ক্রিকেটের পাশাপাশি অন্য শিক্ষাও নেয় প্রায় দুই শ শিক্ষার্থী। কয়েক দিন আগে উগ্রপন্থীরা দেশের অনেক শিক্ষাপ্রতিষ্ঠান বন্ধ করে দেওয়ার হুমকি দিয়েছে। ছোট ছেলেমেয়েদের জীবন নিয়ে তাই ঝুঁকি নিতে চাইছেন না আজমলও। পিটিআই।	1
‘সমর্থকদের আস্থা আছে আমাদের ওপর’ মেসির সঙ্গে তাঁর দ্বন্দ্ব নিয়ে এখন বাতাসে নানা গুঞ্জন। সে কারণে পরশু রাতে কোপা ডেল রেতে এলচের বিপক্ষে ম্যাচে ন্যু ক্যাম্পের গ্যালারি থেকে দুয়োও শুনেছেন বার্সেলোনা কোচ লুইস এনরিকে। ম্যাচের পর সংবাদ সম্মেলনেও এ নিয়ে প্রশ্নবাণে বিদ্ধ হতে হয়েছে তাঁকে আজ সমর্থকেরা আপনাকে দুয়ো দিল আর মেসি পেলেন করতালি। কেমন লেগেছে? লুইস এনরিকে : আমি শুধু একটা কথাই বলতে পারি, খেলোয়াড়দের প্রতি এই সমর্থন আমার চোখে ইতিবাচক। আমি আনন্দিত যে সমর্থকেরা খেলোয়াড়দের ওপর আস্থা রাখছে, তাদের সমর্থন করছে। যদিও কখনো কখনো আমরা সমর্থকদের হতাশ করি। ওরাই আমাদের সবচেয়ে বড় শক্তি এবং আমি খুশি যে ওরা আমাদের পাশে আছে। আমার বিশ্বাস, সমর্থকদের আস্থা আছে আমাদের ওপর। হয়তো আমার কথা হাস্যকর শোনাচ্ছে কিন্তু আমি মনে করি, আমার ওপরও ওদের বিশ্বাস আছে। কারণ ওরা আমার সদিচ্ছা, আন্তরিকতা দেখেছে। আমি আশাবাদী এবং আমার মনে হয় না সমর্থকদের মধ্যেও উচ্চাকাঙ্ক্ষার কোনো কমতি আছে। ওরাও আশাবাদী। এভাবে দুয়ো শোনা, বার্সেলোনার কোচ হিসেবে এটাই কি আপনার সবচেয়ে তিক্ত অভিজ্ঞতা? এনরিকে : না। দুঃখিত, কখনোই না। আমি খুবই আত্মবিশ্বাসী যে আমরা আরও উন্নতি করব। খেলোয়াড়দের মধ্যেও আমি এই আত্মবিশ্বাস ছড়িয়ে দিতে চাই। আর জয়ই এটার সবচেয়ে বড় ওষুধ। মার্চ-এপ্রিলের দিকে সমর্থকদের ভোটে আপনি খুবই জনপ্রিয় ছিলেন, এখন দুয়ো শুনতে হচ্ছে। একটু কি ব্যথিত? এনরিকে : শুধু বলব, সমর্থকেরা যে খেলোয়াড়দের করতালি দিচ্ছে এই মানসিকতাটা আমার খুবই পছন্দ। এটুকুই। আপনি কি মেসির সঙ্গে কথা বলেছেন? এনরিকে : আমি গতকাল যেটা বলেছিলাম, আজও সেটাই বলছি। আমি প্রতি সপ্তাহে খেলোয়াড়দের সঙ্গে কথা বলি। বিস্তারিত বলতে চাই না। যদিও আমি জানি আপনারা এ বিষয়ে খুবই আগ্রহী। আমি জানি অনেক গুঞ্জন আছে, আমি সেটাকে আর বাড়াতে চাই না। আমি শুধু কীভাবে নিজের এবং দলের উন্নতি করা যায় সেদিকে মনোযোগ দিতে চাই। মনে হচ্ছে সমর্থকেরা আপনার দলের পারফরম্যান্সে সন্তুষ্ট? এনরিকে : আমরা কিছু ম্যাচে খুব ভালো খেলেছি আবার কিছু ম্যাচে প্রত্যাশা পূরণ করতে পারিনি। কিন্তু যেসব ম্যাচে খারাপ খেলেছি সেগুলোর প্রতিপক্ষও তো দেখতে হবে। ওই ম্যাচগুলোর বেশির ভাগেই প্রতিপক্ষ রক্ষণ আগলে বসে ছিল। আমার মনে হয় না, আমাদের খেলার ধরন নিয়ে কেউ অভিযোগ করবে। রোববার (লা লিগায়) অ্যাটলেটিকো মাদ্রিদের বিপক্ষে ম্যাচটা নিশ্চয়ই খুব গুরুত্বপূর্ণ? এনরিকে : এটা গুরুত্বপূর্ণ, কারণ আমরা লা লিগার চ্যাম্পিয়নদের বিপক্ষে খেলব। এ ছাড়া ম্যাচটা অন্য আরেকটা ম্যাচের মতোই।	1
১৭ বলে ফিফটি গেইলের ৩১ বলে ৭৭ রান। ৫টি চার ও ৮টি ছয়। ক্রিস গেইলের এই ব্যাটিং তাণ্ডবে কাল দক্ষিণ আফ্রিকার বিপক্ষে ৩ ম্যাচের টি-টোয়েন্টি সিরিজের প্রথমটিতে ৪ উইকেটে জিতেছে ওয়েস্ট ইন্ডিজ। ক্যারিবিয়ানদের পক্ষে আন্তর্জাতিক টি-টোয়েন্টিতে দ্রুততম ফিফটি করেছেন গেইল। ৫টি করে চার ও ছয়ে ১৭ বলে ফিফটি করে দ্বিতীয় দ্রুততম ফিফটির পল স্টার্লিং ও মাইবুর্গের রেকর্ড ছুঁয়েছেন। দ্রুততম ফিফটির রেকর্ডটি ১২ বলের, যুবরাজ সিংয়ের। কেপটাউনে টস জিতে রুশোর ফিফটিতে (৪০ বলে ৫১*) ৪ উইকেটে ১৬৫ রান করে দক্ষিণ আফ্রিকা। ওয়েস্ট ইন্ডিজ (১৬৮/৬) জেতে চার বল হাতে রেখে। ক্রিকইনফো।	1
ইন্দো-বাংলা গেমসে ভারোত্তোলন নেই ১০টি খেলা নিয়ে আগামী এপ্রিলে ঢাকায় শুরু হওয়ার কথা চতুর্থ ইন্দো-বাংলা গেমস। কিন্তু আন্তর্জাতিক অঙ্গন থেকে বাংলাদেশকে অনেক সাফল্য এনে দেওয়া ভারোত্তোলনকে রাখেনি বাংলাদেশ অলিম্পিক অ্যাসোসিয়েশন (বিওএ)। বিওএর উপমহাসচিব আশিকুর রহমান জানিয়েছেন, এই গেমসে অন্তর্ভুক্ত হয়েছে অ্যাথলেটিকস, শ্যুটিং, সাঁতার, ভলিবল, বক্সিং, ব্যাডমিন্টন, কাবাডি, ফুটবল ও জিমন্যাস্টিকস। ভারোত্তোলনের বদলে মহিলা হ্যান্ডবল ঢোকানোর চেষ্টা করেছিল বাংলাদেশ। কিন্তু পশ্চিমবঙ্গ অলিম্পিক অ্যাসোসিয়েশন তাতে রাজি হয়নি।	1
বর্ষসেরা রুনি বিশ্বকাপে গিয়েছিলেন দলের আশা-ভরসার প্রতীক হয়ে। কিন্তু ওয়েইন রুনি নিজের ছায়া হয়ে ছিলেন, ইংল্যান্ডও বিদায় নিয়েছিল প্রথম রাউন্ড থেকেই। তার পরও গত বছর ইংল্যান্ডের হয়ে রুনিই যা একটু টিমটিম করে জ্বলেছেন—১৩ ম্যাচে করেছেন ৮ গোল। ইংল্যান্ডের সর্বকালের সর্বোচ্চ গোলদাতা ববি চার্লটনকে ছুঁতে দরকার আর ৩ গোল। সমর্থকদের ভোটে রুনিই তাই বর্ষসেরা ইংলিশ ফুটবলার। ২৭ শতাংশ ভোট পাওয়া ম্যানচেস্টার ইউনাইটেডের এই স্ট্রাইকারের চেয়ে অনেকটাই পিছিয়ে দ্বিতীয় ড্যানি ওয়েলবেক (১১ শতাংশ) ও তৃতীয় রাহিম স্টার্লিং (৭ শতাংশ)। এএফপি।	1
শাকিরি ইন্টারে জানুয়ারির দলবদল মৌসুমে ইন্টার মিলানই বড় বড় সব দাও মারছে। কয়েক দিন আগে আর্সেনাল থেকে ধারে এনেছে লুকাস পোডলস্কিকে, পরশু বায়ার্ন মিউনিখ থেকে ধারে আনল উইঙ্গার জের্দান শাকিরিকে। ইন্টার তাদের ওয়েবসাইটে জানিয়েছে, দুই ক্লাব সমঝোতায় পৌঁছেছে, শুধু সই করার আনুষ্ঠানিকতাটুকু বাকি। আপাতত ছয় মাসের জন্য ধারে আসছেন শাকিরি, তবে মৌসুম শেষে ১ কোটি ৪০ লাখ ইউরো দিয়ে এই সুইস উইঙ্গারকে চার বছরের জন্য সই করাতে পারবে ইন্টার। এএফপি।	1
ইউনাইটেডে ভালদেস বার্সেলোনার সঙ্গে চুক্তি শেষ হয়ে গিয়েছিল গত মৌসুম শেষে। ভিক্টর ভালদেস এত দিন কোনো ক্লাব পাননি। ছিলেনই বলতে হচ্ছে, কারণ পরশু ৩২ বছর বয়সী স্প্যানিশ গোলরক্ষক নাম লিখিয়েছেন ম্যানচেস্টার ইউনাইটেডে। লুই ফন গালের দলের সঙ্গে অনুশীলন করছিলেন গত অক্টোবর থেকে। নতুন ঠিকানা পেয়ে ভালদেস উচ্ছ্বসিত, ‘ইউনাইটেডের হয়ে নাম লেখানোটা দারুণ সম্মানের’। কিন্তু ভালদেস আসায় ডেভিড ডি গিয়ার সঙ্গে কি প্রতিদ্বন্দ্বিতা হবে? ফন গাল নিশ্চিত করে দিলেন, দুর্দান্ত ফর্মে থাকা ডি গিয়াই প্রথম পছন্দ, ‘সে (ভালদেস) দুই নম্বর গোলরক্ষক হিসেবেই ক্লাবে যোগ দিচ্ছে।’ এএফপি।	1
রোনালদো সুস্থই অ্যাটলেটিকোর সঙ্গে কোপা ডেল রের ম্যাচে বসিয়ে রাখার পরই উঠেছিল গুঞ্জন। ক্রিস্টিয়ানো রোনালদো কি চোট পেয়েছেন? নাকি ক্লান্তি তাঁকে গ্রাস করেছে? দ্বিতীয়ার্ধে মাঠে নেমেছিলেন, কিন্তু ঠিক যেন ছন্দে ছিলেন না। কাল রিয়াল মাদ্রিদ কোচ কার্লো আনচেলত্তি সব গুঞ্জন উড়িয়ে দিয়ে বললেন, ‘রোনালদো হাঁটুতে কোনো চোট পায়নি। সে আমার কোচিং করানো সবচেয়ে পেশাদার খেলোয়াড়। এসপানিওলের সঙ্গে সে শুরু থেকেই মাঠে নামবে।’ অ্যাটলেটিকোর কাছে হারের তিন দিন পর আজই লিগে খেলতে নামছে রিয়াল। লিগের সর্বশেষ ম্যাচেও কিন্তু তারা হেরেছে, ভ্যালেন্সিয়ার কাছে। গোলডটকম।	1
বার্সায় আবার লাপোর্তা! সমৃদ্ধি আর অর্জনে তাঁকেই বার্সেলোনার সবচেয়ে সফল সভাপতি হিসেবে গণ্য করা হয়। চারটি লিগ, দুটি চ্যাম্পিয়নস লিগ এবং একবার ফিফা ক্লাব বিশ্বকাপ তাঁর সময়কালে জিতেছে বার্সা। ২০০৩-২০১০ ক্লাবের সভাপতি হিসেবে দায়িত্ব পালনকারী সেই হুয়ান লাপোর্তা আবার ফিরতে পারেন কাতালান ক্লাবটিতে। বর্তমান সভাপতি হোসে মারিয়া বার্তেমেউ এক বছরের মধ্যেই নির্বাচনের ঘোষণা দিয়েছেন। ওই ঘোষণার এক দিন পরই লাপোর্তা সভাপতি পদে প্রার্থিতার ইচ্ছার কথা জানিয়েছেন। আইএএনএস।	1
ছুটবে না রিয়াল সত্যিই যদি লিওনেল মেসি বার্সেলোনা ছাড়েন, কোন ক্লাব হতে পারে তাঁর পরের ঠিকানা? সে যেই ক্লাবই হোক না কেন, সময়ের সবচেয়ে ধনী ক্লাব রিয়াল মাদ্রিদ নয়! ক্লাবটির গোলরক্ষক ইকার ক্যাসিয়াস জানিয়ে দিলেন, ‘এই মুহূর্তে আমাদের যে দল আছে, তাদের নিয়েই ভালো করছি আমরা এবং বড় সব অর্জনের পথে রয়েছি।’ কোচ লুইস এনরিকের সঙ্গে মেসির দ্বন্দের খবর, ক্লাবটির ফুটবল পরিচালককে বরখাস্ত—সব মিলিয়ে যখন সবারই ধারণা একটা খারাপ সময় পার করছে বার্সা, তখন চিরপ্রতিদ্বন্দ্বী ক্লাবটির পাশেই দাঁড়াচ্ছেন ক্যাসিয়াস, ‘বার্সা কোনো সমস্যায় আছে বলে মনে করি না আমি।’ গোলডটকম।	1
অশ্বিনের ডাবল টেস্টে ১০০০ রান ও ১০০ উইকেট এমন কোনো বিরল কীর্তি নয়। কালকের আগ পর্যন্তও ৫৮ জন ক্রিকেটার এটা করে দেখিয়েছেন। রবিচন্দ্রন অশ্বিন কাল ৫৯তম ক্রিকেটার হিসেবে মাইলফলকটি ছুঁলেন। তবে ভারতের এই অলরাউন্ডার এই কীর্তিটা গড়েছেন নিজের ২৪তম টেস্টে। এর চেয়ে কম সময়ে মাইলফলকটি ছুঁতে পেরেছেন মাত্র দুজন। ভারতেরই ভিনু মানকড়ের লেগেছিল ২৩ টেস্ট, আর ২১ টেস্ট লেগেছিল সাবেক ইংলিশ অলরাউন্ডার ইয়ান বোথামের। একটা জায়গায় অশ্বিন অনন্য। এই ক্লাবে যে নয়জন ভারতীয় আছেন, তাঁদের মধ্যে অশ্বিনের ব্যাটিং গড়ই (৩৭.৩) সবচেয়ে বেশি। সবসুদ্ধ এই ক্লাবে সবচেয়ে বেশি প্রতিনিধি অস্ট্রেলিয়ার, ১২ জন। বাংলাদেশের আছে দুজন, মোহাম্মদ রফিক ও সাকিব আল হাসান।	1
ফিল্ডিং-চমকের আশায় হ্যালসল অস্ট্রেলিয়ায় ক্রিকেট মানে বাংলাদেশের জন্য সব দিক দিয়েই চ্যালেঞ্জ। ব্যাটিং-বোলিং এমনকি ফিল্ডিংয়েও। বলতে পারেন, অস্ট্রেলিয়ার উইকেট আর জল-হাওয়া না হয় ব্যাটিং-বোলিংকে এদিক-সেদিক করে দেয়। কিন্তু ফিল্ডিংয়ে সমস্যাটা কী? ও রকম মখমলের মতো মসৃণ মাঠেই তো বরং ফিল্ডিং করে মজা! কতটা ‘মজা’ সেটা আসলে ক্রিকেটাররাই টের পান। বিশ্বের যেকোনো মাঠের তুলনায় অস্ট্রেলিয়ার মাঠগুলো তুলনামূলকভাবে এমনই বড় যে, ব্যাটসম্যানরা অনেক সময় দৌড়েই চার রান নিয়ে নেন। দারুণ ডাইভে সীমানাদড়ির আগেই বল থামিয়ে দিয়েও সব সময় লাভ হয় না ফিল্ডারদের। বিশ্বকাপের ছয়টা গ্রুপ ম্যাচের চারটিই বাংলাদেশ খেলবে অস্ট্রেলিয়ায়। বোলিং-ব্যাটিংয়ের মতো ২০১৫ বিশ্বকাপে ফিল্ডিংয়েও তাই বাংলাদেশের জন্য অপেক্ষা করছে কঠিন চ্যালেঞ্জ। মিরপুর শেরেবাংলা স্টেডিয়ামে দাঁড়িয়ে কাল বাংলাদেশ দলের ফিল্ডিং কোচ রিচার্ড হ্যালসলও মানলেন কথাটা। তবে অস্ট্রেলিয়ান ‘কন্ডিশনে’ও ফিল্ডিংটাকে বাংলাদেশি ক্রিকেটারদের জন্য খুব বড় কোনো সমস্যা মনে করছেন না এই ব্রিটিশ, ‘এটা ঠিক যে মাঠগুলো একটু বড়। তবে আমাদের এখানেও অনেক বড় বড় মাঠ আছে, কাজেই এটা সমস্যা নয়।’ প্রতিপক্ষের ব্যাটসম্যানরা দৌড়েই অনেক রান নিয়ে নেবে, বাউন্ডারি সীমানায় ফিল্ডারদের ব্যস্ত সময় কাটবে, এসব মেনেও হ্যালসল আছেন চমকের আশায়, ‘সাম্প্রতিক ফিল্ডিং পারফরম্যান্স দেখে মনে হচ্ছে, বিশেষ করে সাব্বির রহমানের মতো কারও অন্তর্ভুক্তি দলের ফিল্ডিংয়ে অনেক বড় পরিবর্তন আনবে। আমার আশা, অন্তত ফিল্ডিংয়ের দিক দিয়ে বিশ্বকাপে আমরা মাথা উঁচু করেই থাকতে পারব। হয়তো কিছু মানুষকে চমকেও দেব।’ হ্যালসলের কথা মনে করিয়ে দিচ্ছে ২০০৭ ওয়েস্ট ইন্ডিজ বিশ্বকাপের কথা। প্রথম ম্যাচে ভারত আর সুপার এইটে দক্ষিণ আফ্রিকাকে হারিয়ে চমকে দেওয়া ওই বিশ্বকাপে বাংলাদেশ দলের চমক ছিল ফিল্ডিংয়েও। ২০০৭-এর মতো অস্ট্রেলিয়া–নিউজিল্যান্ডে দৈত্য-বধ বাংলাদেশ দল করতে পারবে কি না সেটি পরের ব্যাপার, তবে ফিল্ডিংয়ে যে বিশেষ কিছু হবেই, সে ব্যাপারে দারুণ আত্মবিশ্বাসী মনে হলো হ্যালসলকে। তাঁর আত্মবিশ্বাসের কারণ দলের সবার সম্মিলিত প্রচেষ্টা, ‘তামিমের মতো সিনিয়র খেলোয়াড়েরা এখন ডাইভ দিচ্ছে। দুজন মিলে বল তাড়া করছে, ডাইভ দেওয়ার জন্য প্রস্তুত থাকছে, অনেক সময় ব্যথাও পাচ্ছে। সাকিবের প্রভাবটাও একটা ভালো দিক।’ এই প্রসঙ্গে আবার টেনে এনেছেন সাব্বিরকে, ‘সাব্বিরের মতো দু-একজন বিদ্যুৎগতির ফিল্ডারের অন্তর্ভুক্তি যেভাবে ব্যাপারটা সবার মধ্যে ছড়িয়ে দিচ্ছে, তা বিস্ময়কর। আশা করছি, অস্ট্রেলিয়ায় তারা বিশেষ কিছু করে দেখাবে।’ মাশরাফি বিন মুর্তজার দৃষ্টিতে বাংলাদেশ দলের সেরা ফিল্ডার সাকিব। সাব্বিরকে তো ‘বিশেষজ্ঞ’ ফিল্ডারও বলা যায়। অন্য যাঁদের দলে আসার পেছনে ফিল্ডিংটাও সব সময় বড় কারণ হয়ে থাকে, নাসির হোসেন তাঁদের অন্যতম। হ্যালসলও আলাদা করেই বললেন নাসিরের কথা, ‘ত্রিশ গজের ভেতরে সে অসাধারণ। তার পক্ষে বিশেষ কিছু করা সম্ভব। এই দলটার এটাই সবচেয়ে চমকপ্রদ দিক—এমন সব খেলোয়াড় আছে যারা মাঠে দারুণ কিছু করে দেখাতে পারে। নাসির তো ওয়েস্ট ইন্ডিজেও তা দেখিয়েছে।’ সাকিব-নাসির-সাব্বিরের মতো ফিল্ডার হওয়া হয়তো সম্ভব সবার পক্ষেই। সে জন্য সবকিছুর আগে প্রয়োজন পরিশ্রম করার মানসিকতা। এ ছাড়া ভালো ফিল্ডার হওয়ার আরেকটা সূত্রও বাতলে দিয়েছেন ফিল্ডিং কোচ, ‘দায়িত্বটা থাকবে সুনির্দিষ্ট, যেন মাঠে যে যে জায়গায় দাঁড়াবে সে অনুযায়ী অনুশীলন করতে পারে। প্রতিটি ব্যাটসম্যান এবং বোলারের ক্ষেত্রে কে কোথায় দাঁড়াবে, সেটা তারা জানবে। আপনি আপনার কাজ নিয়ে যতটা খুশি থাকবেন, আত্মবিশ্বাস ততই বাড়বে।’ অস্ট্রেলিয়ার কন্ডিশনে স্লিপ ক্যাচিংটাও হতে পারে গুরুত্বপূর্ণ। বিশ্বকাপের অনুশীলনে সেদিকেও দৃষ্টি রাখবেন হ্যালসল। একজন ক্রিকেটারের জন্য জাতীয় দলের হয়ে খেলাটাই সবচেয়ে বড় অনুপ্রেরণা। সেটা যদি হয় বিশ্বকাপে, তাহলে তো কথাই নেই। ফিল্ডিংয়ের ক্ষেত্রেও ব্যাপারটা তাই। যত বড় মঞ্চ, তত বেশি থাকবে জান বাজি রেখে ঝাঁপিয়ে পড়ার প্রতিজ্ঞা। কাজেই দেশের হয়ে বিশ্বকাপ খেলতে যাওয়া কোনো খেলোয়াড়কে অনুপ্রাণিত করার কাজটা অন্তত কোচদের নয় বলেই মানেন রিচার্ড হ্যালসল। আর যদি এই পর্যায়ে আসা কোনো খেলোয়াড়কে উদ্বুদ্ধ করতে কাজ করতে হয় কোচকে, তাহলে ওই খেলোয়াড়ের জন্য শুধু সমবেদনাই বরাদ্দ রাখতে পারেন ইংল্যান্ড দলের সাবেক এই সহকারী কোচ, ‘এই পর্যায়ে আসা একজন খেলোয়াড়কে যদি আপনার অনুপ্রাণিত করতে হয়, তার মানে আমরা হয়তো সঠিক খেলোয়াড়দের বেছে নিইনি।’	1
কাঠগড়ায় ১৫ ফুটবলার, নিষিদ্ধ ৪ টাকা নিয়ে না খেলা, চোটের ছুতোয় মাঠে ও অনুশীলনে গরহাজির...। প্রতিবছরই বেশ কিছু ফুটবলারের বিরুদ্ধে এমন অভিযোগ তুলে আসছে ক্লাবগুলো। বর্তমানে ১৫ জন খেলোয়াড়ের বিরুদ্ধে বাফুফের টেবিলে অভিযোগের স্তূপ জমেছে। সব তদন্ত করে চারজনকে ঘরোয়া ফুটবলে নিষিদ্ধ করেছে বাফুফের প্লেয়ার্স স্ট্যাটাস কমিটি। জাতীয় দলের উইঙ্গার জাহিদ হোসেনের বিরুদ্ধে মোহামেডানের অভিযোগের পরিপ্রেক্ষিতে প্লেয়ার্স স্ট্যাটাস কমিটি জাহিদকে চুক্তির অর্ধেক টাকা (প্রায় ১৭ লাখ) ফেরত দিতে বলেছে মোহামেডানকে। জাহিদ আপিল করেননি। শৃঙ্খলা কমিটির সিদ্ধান্ত মেনে চার কিস্তিতে টাকা ফেরত দেবেন বলে আবেদন করেছেন বাফুফের কাছে। শীর্ষ খেলোয়াড়দের এই একটি ‘মামলা’ মোটামুটি মীমাংসিত ধরা যায়। মীমাংসার অপেক্ষায় আছে ডিফেন্ডার আরিফুল ইসলাম, মামুন মিয়া, ইয়াছিন খান ও রুবেল মিয়ার মামলা। প্রথমজনের বিরুদ্ধে মোহামেডানের অভিযোগ, গত মৌসুমে চোটের কথা বলে খেলেননি। পরের দুজন টাকা নিয়ে অন্য দলে যোগ দিয়েছেন—এই অভিযোগ শেখ রাসেলের। শেষেরজন গত মৌসুমে ব্রাদার্সকে ঠিকমতো সেবা না দেওয়ার দায়ে অভিযুক্ত। চট্টগ্রাম আবাহনী বলেছে, সৈয়দ করিম তাদের কাছ থেকে ৮০ হাজার টাকা নিয়েও খেলতে আসেননি। প্লেয়ার্স স্ট্যাটাস কমিটির রায়ে দুই কিস্তিতে টাকাটা ফেরত দিতে রাজি হলেও করিম তা দেননি। তাঁকে নিষিদ্ধ করা হয়েছে ঘরোয়া ফুটবলে। চট্টগ্রাম আবাহনী পেয়ারুজ্জামান পিরু ও এহসানুল হক মিলনের বিরুদ্ধেও টাকা নিয়ে না খেলার অভিযোগ তুলেছে। প্রায় সব অভিযোগই অর্থসংক্রান্ত। খেলোয়াড়দের নৈতিকতাই এতে প্রশ্নবিদ্ধ। তবে খেলোয়াড়-ক্লাব দুই পক্ষেরই সমস্যা দেখছেন কোচ শফিকুল ইসলাম মানিক, ‘খেলোয়াড় ৭০ ভাগ দায়ী হলে ক্লাব ৩০ ভাগ দায়ী। ক্লাব অনেক সময় জেনেও ভিন্ন ক্লাব থেকে টাকা নেওয়া খেলোয়াড়কে দলে নিয়ে জটিলতা তৈরি করে। অনেক সময় খেলোয়াড়ের দায়বদ্ধতার অভাব এবং অজ্ঞতাও বড় কারণ হয়ে দাঁড়ায়। কাজেই সব পক্ষকেই আরও পেশাদার হতে হবে।’ মজার ব্যাপার, পেশাদার লিগের দ্বিতীয় স্তরেও আকছার এমন ঘটনা ঘটছে। ফরাশগঞ্জের অভিযোগের ভিত্তিতে তিন ফুটবলার রেজোয়ান হোসেন সৈনিক, হোসেন কবির রাজু ও নাসিরউদ্দিনকে ঘরোয়া ফুটবলে নিষিদ্ধ করেছে স্ট্যাটাস কমিটি। এঁরা টাকা নিয়েও খেলেননি বলে অভিযোগ ফরাশগঞ্জের। নাইজেরিয়ান ফুটবলার কেস্টার আকনের বিরুদ্ধে টাকা ফেরত না দেওয়ার অভিযোগ আরামবাগের। সাইফুল ইসলাম খোকন ও নজরুল ইসলাম সুমনের বিরুদ্ধে অভিযোগ উত্তর বারিধারার। রহমতগঞ্জের কাঠগড়ায় হিজ্জাতুল ইসলাম মিলন। বছরের পর বছর এসব দেখে বাফুফেকে কঠোর হতে পরামর্শ দিচ্ছেন জাতীয় দলের সাবেক স্ট্রাইকার আলফাজ আহমেদ, ‘দুর্বল আইন থাকায় অনেক সময়ই ক্লাব বা খেলোয়াড় মনে করে কিছুই হবে না। ফলে তারা অনৈতিক কাজ করে। বাফুফের উচিত এসব কঠোর হাতে দমন করা।’	1
আচরণবিধিতে সই করলেন শ্যুটাররা শ্যুটিং ফেডারেশন খেলোয়াড়দের জন্য যে আচরণবিধি প্রণয়ন করেছে সেটি কার্যকর হলো গতকাল থেকে। নয় সিনিয়র শ্যুটিং তিনটি ধারা নিয়ে আপত্তি তুলে তা সংশোধনের দাবি করেছিল ফেডারেশনের কাছে। ওই তিন ধারার মধ্যে আছে ফেডারেশনের লিখিত অনুমতি ছাড়া কোনো শ্যুটার রেডিও-টিভির অনুষ্ঠানে যেতে পারবেন না। এ ছাড়া গণমাধ্যমের সঙ্গে কথা বলতে ফেডারেশনের অনুমতি লাগবে। এই ধারাগুলো মেনে নিয়ে কাল আচরণবিধিতে সই করেছেন ওই নয় খেলোয়াড়।	1
ঢাকার বাইরে চোখ দুই ক্লাবের প্রিমিয়ার ফুটবল লিগে এবার নেত্রকোনায় হোম ভেন্যু করতে চায় বিজেএমসি। ফরাশগঞ্জের চোখ চাঁদপুরে। ঢাকার বাইরে ভেন্যু করতে দল দুটি বাফুফের কাছে আবেদন করেছে। এ মাসেই বাফুফের পেশাদার লিগ কমিটি নেত্রকোনা ও চাঁদপুর স্টেডিয়াম পেশাদার ফুটবল লিগের উপযোগী কি না খতিয়ে দেখবে।	1
হেরেছে সাকিবের দল মেলবোর্ন রেনিগেডস ৪ উইকেট হারানোর পর ১৭তম ওভারে ব্যাটিংয়ে নামেন সাকিব আল হাসান। দরকার ছিল পিটিয়ে খেলা, ছক্কা মারতে গিয়ে সীমানা দড়ির ওপর দুর্দান্ত এক ক্যাচ হলেন লুক রাইটের হাতে, তার আগে ৫ বলে মাত্র ১ রান করেন সাকিব। বল হাতে অবশ্য খারাপ করেননি বিশ্বসেরা অলরাউন্ডার, ৪ ওভারে ২৩ রান দিয়ে নিয়েছেন ক্যামেরন হোয়াইটের উইকেটটি। তবে কাল মেলবোর্ন ক্রিকেট গ্রাউন্ডে রুদ্ধশ্বাস উত্তেজনার ম্যাচে মেলবোর্ন স্টারসের কাছে ৩ উইকেটে হেরেছে রেনিগেডস। লক্ষ্য ছিল ১৫৪ রান। শেষ বলে এক রান নিয়েই জিতে যায় স্টারস। শেষ ওভারের চতুর্থ ও পঞ্চম বলে রানআউট হয়ে যান দুই ব্যাটসম্যান, শেষ বলে রানআউট হতে হতে বেঁচে যান টম ট্রিফিট। স্টার স্পোর্টস।	1
আজ যাচ্ছেন জিমিরা দুই বছর আগে সিঙ্গাপুরে বিশ্ব হকি লিগের প্রথম রাউন্ডে চ্যাম্পিয়ন হয়েছিল বাংলাদেশ। এবার দ্বিতীয় রাউন্ড খেলতে সেই সিঙ্গাপুরেই যাচ্ছেন জিমিরা। তবে সরাসরি সিঙ্গাপুরে নয়, দুটি প্রস্তুতি ম্যাচ খেলতে প্রথমে মালয়েশিয়া যাবে হকি দল। মালয়েশিয়ার উদ্দেশে আজ রাতের বিমানে ঢাকা ছাড়ার কথা তাঁদের। আগামীকাল মালয়েশিয়া অনূর্ধ্ব-২১ দল ও পরশু ‘এ’ দলের সঙ্গে খেলবে বাংলাদেশ। ১৪ জানুয়ারি সিঙ্গাপুর যাত্রা করার কথা হকি দলের। ১৭ জানুয়ারি জাপান, ১৮ জানুয়ারি মেক্সিকো ও ২০ জানুয়ারি পোল্যান্ডের সঙ্গে খেলবে বাংলাদেশ।	1
আসছে বিশ্বকাপ স্কটল্যান্ড ও সংযুক্ত আরব আমিরাত দল বিশ্বকাপে বাংলাদেশের প্রথম জয়টা স্কটল্যান্ডের বিপক্ষে, ১৯৯৯ সালে। সেই স্কটল্যান্ড এবারও বাংলাদেশের গ্রুপে। এর মাঝে অবশ্য ২০০৭ সালে আরও একবার বিশ্বকাপ খেলেছে স্কটল্যান্ড। কিন্তু জয় পায়নি একটিও। প্রথম জয়ের প্রত্যাশায় থাকা স্কটল্যান্ড পরশু ঘোষণা করেছে তাদের চূড়ান্ত বিশ্বকাপ দল। যেখানে আছেন কাইল কোয়েটজার, ফ্রেডেরিক কোলম্যান ও ম্যাট ম্যাচানের মতো কাউন্টিতে খেলার অভিজ্ঞতাসম্পন্ন ক্রিকেটার। ১৫ জনের দলে একমাত্র পাকিস্তানি বংশোদ্ভূত অলরাউন্ডার মাজিদ হক খেলেছেন ২০০৭ বিশ্বকাপেও। বাকি সবার অবশ্য ওয়ানডে অভিষেকই হয়েছে ওই বিশ্বকাপের পর। স্কটিশদের সহকারী কোচ হিসেবে আছেন সাবেক ইংলিশ অধিনায়ক পল কলিংউড। চূড়ান্ত দল ঘোষণা করেছে সংযুক্ত আরব আমিরাত। ১৯৯৬ বিশ্বকাপে খেলা আমিরাত দল এবারও যথারীতি পাকিস্তানি, ভারতীয় ও শ্রীলঙ্কান বংশোদ্ভূত খেলোয়াড়দের নিয়েই গড়া। আরব আমিরাতে জন্মগ্রহণ করেছেন এমন ক্রিকেটার আছেন মাত্র তিনজন—অধিনায়ক মোহাম্মদ তৌকির, আমজাদ জাভেদ ও ফাহাদ আল হাশমি। এবার আমিরাতের কোচ ১৯৯২ সালে পাকিস্তানের বিশ্বকাপজয়ী দলের সদস্য আকিব জাভেদ। আইসিসি বিজ্ঞপ্তি। স্কটল্যান্ড দল: প্রেস্টন মমসেন (অধিনায়ক), কাইল কোয়েটজার, রিচি ব্যারিংটন, ফ্রেডেরিক কোলম্যান, ম্যাথু ক্রস (উইকেটকিপার), জশ ডেভি, অ্যালাসডায়ার ইভান্স, হামিশ গার্ডিনার, মাজিদ হক, মাইকেল লেস্ক, ম্যাট ম্যাচান, ক্যালাম ম্যাকলিওড, সাফিয়ান শরিফ, রবার্ট টেলর, ইয়ান ওয়ার্ডল। সংযুক্ত আরব আমিরাত দল: মোহাম্মদ তৌকির (অধিনায়ক), খুররম খান (সহ-অধিনায়ক), স্বপ্নীল পাতিল, সাকলায়েন হায়দার, আমজাদ জাভেদ, শায়মান আনোয়ার, আমজাদ আলী, নাসির আজিজ, রোহান মোস্তফা, মানজুলা গুরুজি, অ্যান্ড্রি বেরেঙ্গার, ফাহাদ আল হাশমি, মোহাম্মদ নাভিদ, কামরান শেহজাদ ও কৃষ্ণ কারাতে। ভেট্টোরিদের নিউজিল্যান্ড প্রস্তুত ১৯৯৯ বিশ্বকাপে নিউজিল্যান্ড দলে ছিলেন কিন্তু মাঠে নামা হয়নি। তবে পরের তিনটি বিশ্বকাপে খেলেছেন ড্যানিয়েল ভেট্টোরি। এই চার বিশ্বকাপের অভিজ্ঞতা থেকেই সাবেক কিউই অধিনায়কের বিশ্বাস, বিশ্বকাপের জন্য নিউজিল্যান্ড এবারই সবচেয়ে ভালোভাবে প্রস্তুত, ‘আমার আগের চার বিশ্বকাপে দলের মধ্যে একটা অস্থিরতা দেখেছি। কিন্তু এই দলটিকে জমাট মনে হচ্ছে, যারা বিশ্বকাপের জন্য প্রস্তুত।’ ক্রাইস্টচার্চে আজ প্রথম ম্যাচ দিয়ে শ্রীলঙ্কার বিপক্ষে ৭ ম্যাচের সিরিজ শুরু নিউজিল্যান্ডের। আগের দিন সংবাদমাধ্যমের সঙ্গে কথা বলতে গিয়েই বিশ্বকাপে ব্রেন্ডন ম্যাককালাম ও তাঁর দলের ওপর নিজের আস্থার কথা জানালেন ৩৬ ছুঁই ছুঁই ভেট্টোরি, ‘অতীতে বিশ্বকাপে পা হড়কেছে আমাদের। কিন্তু এবার দলটা সবদিক থেকেই গোছাল, সবাই ভালো করছে।’ বছর দুয়েক আগে মাইক হেনসেনকে কোচ এবং ব্রেন্ডন ম্যাককালামকে অধিনায়কের দায়িত্ব দেওয়ার পর দলের আত্মবিশ্বাসও বেড়েছে বলে মনে করেন ভেট্টোরি। শ্রীলঙ্কার বিপক্ষে ২-০ ব্যবধানে টেস্ট সিরিজ জয়ও বাড়িয়ে দিয়েছে দলের মনোবল, ‘কতটা ভালো খেলে যে ছেলেরা টেস্ট সিরিজ জিতল, সেটিকে আপনি খাটো করে দেখতে পারেন না। এই সিরিজ আমার মতো সবাইকে আত্মবিশ্বাস জুগিয়েছে। যারা সিরিজ খেলেনি তারাও আত্মবিশ্বাসী। আত্মবিশ্বাসে আমরা টইটম্বুর।’ শ্রীলঙ্কার বিপক্ষে ৭ ম্যাচের ওয়ানডে সিরিজের পর এবং বিশ্বকাপের আগে নিউজিল্যান্ড আরও দুটি ওয়ানডে খেলবে পাকিস্তানের সঙ্গে। কিউইদের বিশ্বকাপ প্রস্তুতি তাতে আরও এগিয়ে যাবে বলে মনে করেন বিশ্বকাপে ২৩ ম্যাচ খেলা ভেট্টোরি। রয়টার্স। থাকছেন না লায়ন! হতে পারেন তিনি অস্ট্রেলিয়ার এক নম্বর স্পিনার। কিন্তু বিশ্বকাপ দলে সম্ভবত জায়গা হচ্ছে না নাথান লায়নের। অন্তত অস্ট্রেলিয়ান সংবাদমাধ্যমের গুঞ্জনটা এমনই। আজই বিশ্বকাপের চূড়ান্ত দল ঘোষণা করার কথা অস্ট্রেলিয়ার। তবে সেখানে লায়নের নাম নেই বলে প্রায় নিশ্চিত করে দিয়েছে অস্ট্রেলিয়ান সংবাদমাধ্যম। অলরাউন্ডার ও ফাস্ট বোলারে ঠাসা অস্ট্রেলিয়া দলে একমাত্র বিশেষজ্ঞ স্পিনার হিসেবে নাকি জায়গা পেতে যাচ্ছেন জেভিয়ার ডোহার্টি। চোট থেকে সময়মতো সেরে উঠতে পারেন কি না সেই শঙ্কা থাকলেও মাইকেল ক্লার্ককেই বিশ্বকাপে অধিনায়ক হিসেবে রাখছেন অস্ট্রেলিয়ান নির্বাচকেরা। ক্রিকইনফো।	1
মুখ ফসকে মুখের কথা আর বন্দুকের তির—একবার বেরিয়ে গেলে আর ফেরানো যায় না। স্টিভ হল্যান্ড এখন কি চাইলেই কথাটা ফেরাতে পারবেন? চেলসির এই সহকারী কোচ পরশু এসেছিলেন ম্যাচের আগের সংবাদ সম্মেলনে। হোসে মরিনহো আসেননি, তাঁর বিরুদ্ধে এফএর অভিযোগ আছে। অভিযোগ কেন, সেটি হয়তো বুঝতে পারছেন। ক্রমাগত রেফারির বিরুদ্ধে কথা বলে এফএকে একেবারে বিরক্ত করে ছেড়েছেন পর্তুগিজ কোচ। কিন্তু মরিনহোর অনুপস্থিতিতে কথা বলতে গিয়ে হল্যান্ড পাকিয়ে ফেলেছেন ভজঘট। প্রশ্ন করা হয়েছিল, জানুয়ারিতে চেলসিতে নতুন কেউ আসছেন কি না? হল্যান্ড উত্তর দিলেন, ‘জানুয়ারিতে চেলসিতে কেউ থাকছেন না, কেউ যাচ্ছেনও না।’ চেলসি ছেড়ে সবাই চলে যাচ্ছেন! ভুল বাক্যটি নিয়ে হাসাহাসিও হয়েছে একচোট। নিয়মিত সংবাদ সম্মেলনে আসার অভ্যাস নেই, সে কারণেই হয়তো এমন ভুল করেছেন হল্যান্ড! মেট্রোডটকম।	1
উসকানি গুজবটা উসকে দিয়েছিলেন সেস্ক ফ্যাব্রিগাসই। সাবেক বার্সেলোনা সতীর্থ লিওনেল মেসিকে চেলসিতে নিয়ে আসতে ফ্যাব্রিগাস যেন এক পায়ে খাড়া! কিন্তু চেলসির এই স্প্যানিশ মিডফিল্ডারের আগ্রহ কি একটু বেশি হচ্ছে না? এমনিতে মেসির সঙ্গে বন্ধুতা খুবই ভালো। তবে আসল কারণ এটি নয়। সম্ভবত পেছন থেকে কলকাঠি নেড়েছেন দুজনের ঘরনি। মেসির সঙ্গিনী আন্তোনেল্লা রোকুজ্জো ও ফ্যাব্রিগাসের প্রেমিকা ড্যানিয়েলা সেমানের গলায় গলায় ভাব। বার্সেলোনা থাকার সময়েই শুরু এই দোস্তির, অবকাশযাপনে দুই জুটিকে সব সময় একসঙ্গেই দেখা যেত। ফ্যাব্রিগাস চেলসিতে চলে এলেও বন্ধুত্বে ফাটল ধরেনি। গত নভেম্বরে রোকুজ্জো এসেছিলেন লন্ডনে। সেমানের সঙ্গে অনেকটা সময় কাটিয়েছেন, দুজনই ইনস্টাগ্রাম অ্যাকাউন্টে পোস্ট করেছেন বেশ কিছু ছবি। কে জানে, ফ্যাব্রিগাসকেও হয়তো সেমান কথাগুলো বলতে প্ররোচিত করেছেন। কিন্তু দুই বান্ধবী চাইলেই কি হয়? মেসির দলবদল তো আর ছেলেখেলা নয়! মেইল অনলাইন।	1
ভাড়াটে সংযুক্ত আরব আমিরাতের উইকেটকিপার সাকলাইন হায়দার গত অক্টোবরে অস্ট্রেলিয়া-পাকিস্তান ‘এ’ প্রস্তুতি ম্যাচে শেষ দুদিন কিপিং করেছেন অস্ট্রেলিয়ার হয়ে। ব্র্যাড হাডিনকে বিশ্রাম দেওয়াতেই পেশায় ব্যাংকার হায়দার সুযোগ পান অস্ট্রেলিয়া দলে।	1
রোমাঞ্চ ছড়িয়ে ড্র সিডনির মাঠে শেষ বিকেল। আলো কমে আসছে একটু একটু করে। অস্ট্রেলিয়ার দরকার আর ৩টি উইকেট, ভারত লড়ছে ম্যাচ বাঁচাতে। বছর ছয়েক আগে একই মাঠে নাটকের শেষটা তো এমনই ছিল। থিতু হওয়ার পর ধোনি হঠাৎ আউট হয়ে গেলেন। দিনের খেলার তখনো ১০ ওভারের মতো বাকি, ভারতের হাতে ৩ উইকেট। হরভজন সিংকে সঙ্গে নিয়ে জানপ্রাণ দিয়ে লড়ছেন অনিল কুম্বলে। কিন্তু হঠাৎ বল হাতে পেয়ে ভারতের সব হিসাব গড়বড় করে দিলেন মাইকেল ক্লার্ক। তাঁর দ্বিতীয় ওভারের প্রথম বলেই হরভজন গেলেন, পরের বলে রুদ্রপ্রতাপ সিং। পঞ্চম বলে ইশান্ত শর্মাকেও তুলে নিয়ে ভারতের লেজ গুটিয়ে দিলেন ক্লার্ক। সেই ক্লার্ক কালও ছিলেন সিডনিতে। তবে বল হাতে নয়, মাইক্রোফোন হাতে ধারাভাষ্যকক্ষে। মাঠে বলটা শেষ দিকে সবচেয়ে বেশি যাঁর হাতে ছিল সেই নাথান লায়ন দিনের শেষ ওভার পর্যন্ত চেষ্টা করে গেলেন। কিন্তু আজিঙ্কা রাহানে আর ভুবনেশ্বর কুমারের জুটিটা ভাঙতে পারলেন না। প্রায় ১২ ওভার একরকম মাটি কামড়ে পড়ে থেকে দুই ভারতীয় ব্যাটসম্যান যখন ফিরছেন, সাজঘরে স্বস্তির নিঃশ্বাস ফেললেন বিরাট কোহলি। রোমাঞ্চকর ড্রয়ে স্টিভেন স্মিথের মুখেও হাসির রেখা। সিডনিতে আসার আগেই ২-০-তে এগিয়ে থেকে বোর্ডার-গাভাস্কার ট্রফি যে নিশ্চিত করে রেখেছেন অস্ট্রেলিয়া অধিনায়ক। দিনের শুরুটা অবশ্য এই টেস্টে ফলের আভাসই দিচ্ছিল। ৬ উইকেটে ২৫১ রান নিয়ে আগের দিনটা শেষ করা অস্ট্রেলিয়া কাল আর ব্যাট করতে নামেনি। ভারতের সামনে লক্ষ্যটা তাই দাঁড়ায় ৩৪৯। সেটি তাড়া করতে নেমে ভারত চা-বিরতি পর্যন্ত ২ উইকেটে ১৬০। শেষ সেশনে বাকি ৩৩ ওভারে ১৮৯ রান দরকার। মুরালি বিজয়কে সঙ্গে নিয়ে ক্রিজে আছেন দুর্দান্ত ফর্মে থাকা অধিনায়ক কোহলি। আক্রমণাত্মক ক্রিকেট খেলে যিনি এরই মধ্যে ব্যাটসম্যান ও অধিনায়ক হিসেবে প্রশংসিত হয়েছেন। কিন্তু হিসাবটা গড়বড় হয়ে যায় চা-বিরতির পরের চতুর্থ ওভারেই। ব্যাট হাতে যাঁকে খুব স্বছন্দ মনে হচ্ছিল সেই বিজয়কে ফেরালেন জশ হ্যাজেলউড। ৮০ রানে ব্র্যাড হাডিনের হাতে ক্যাচ তুলে দেওয়ার আগে অবশ্য কয়েকবার লায়নের ওপর চড়াও হয়েছেন তিনি। লাঞ্চ ও চা-বিরতির আগে দুবার অস্ট্রেলিয়ান স্পিনারের ওভারে নিয়েছেন ১৬ রান করে। বিজয় আউট হওয়ার পর কোহলি ও সুরেশ রায়নাকে ২ রানের ব্যবধানে ফিরিয়ে দিয়ে ভারতকে জোরেশোরে ধাক্কা দেন মিচেল স্টার্ক। এরপর লায়নের ঘূর্ণিতে ঋদ্ধিমান সাহাও ফিরে গেলে ২ উইকেটে ১৭৮ থেকে ৬ উইকেটে ২০৮ হয়ে যায় ভারত। ম্যাচ বাঁচানোটাই তখন বড় চ্যালেঞ্জ হয়ে দাঁড়ায় কোহলির দলের জন্য। শেষ পর্যন্ত অবশ্য অ্যাডিলেডের মতো নাটকীয় জয় পায়নি অস্ট্রেলিয়া। আবার মেলবোর্নের মতো ম্যাড়মেড়ে ড্রও হয়নি। দারুণ একটা সিরিজ ঠিক যেভাবে শেষ হওয়ার কথা ছিল সিডনি কাল সে রকম রোমাঞ্চকর সমাপ্তিই উপহার দিল। ক্রিকইনফো, স্টার স্পোর্টস। সিরিজের সেরা পাঁচ ব্যাটসম্যান ইনিংস রান সর্বোচ্চ গড় ১০০/৫০ স্টিভেন স্মিথ ৮ ৭৬৯ ১৯২ ১২৮.১৬ ৪/২ বিরাট কোহলি ৮ ৬৯২ ১৬৯ ৮৬.৫০ ৪/১ মুরালি বিজয় ৮ ৪৮২ ১৪৪ ৬০.২৫ ১/৪ ডেভিড ওয়ার্নার ৮ ৪২৭ ১৪৫ ৫৩.৩৭ ৩/০ ক্রিস রজার্স ৮ ৪১৭ ৯৫ ৫২.১২ ০/৬ বোলার ওভার উইকেট সেরা গড় ৫/১০ নাথান লায়ন ২২৩.৪ ২৩ ৭/১৫২ ৩৪.৮২ ২/১ মোহাম্মদ শামি ১২৬.৩ ১৫ ৫/১১২ ৩৫.৮০ ১/০ মিচেল জনসন ১২২.২ ১৩ ৪/৬১ ৩৫.৫৩ ০/০ জশ হ্যাজলউড ১২৫.২ ১২ ৫/৬৮ ২৯.৩৩ ১/০ রবিচন্দ্রন অশ্বিন ১৭১.৪ ১২ ৪/১০৫ ৪৮.৬৬ ০/০ সংখ্যায় ৫৮৭০ সিরিজে অস্ট্রেলিয়া ও ভারতের মোট রান। চার টেস্টের সিরিজে এর চেয়ে বেশি রান আর হয়নি। দ্বিতীয় সর্বোচ্চ ৫৬৫১ রানও অস্ট্রেলিয়া-ভারত সিরিজে ২০০৩-০৪ মৌসুমে। ৮ কোনো টেস্ট সিরিজে এই প্রথম দুই দল মিলিয়ে ৮ বার ৪০০ কিংবা এর চেয়ে বেশি রান তুলেছে। ৭৬৯ সিরিজে স্টিভেন স্মিথের রান। সিরিজে চার ম্যাচ খেলে টেস্ট ইতিহাসে স্মিথের চেয়ে বেশি রান করেছেন দুজন—ভিভ রিচার্ডস (৮২৯, ১৯৭৬ সালে ইংল্যান্ডের বিপক্ষে) ও সুনীল গাভাস্কার (৭৭৪, ১৯৭০-৭১ সালে ওয়েস্ট ইন্ডিজের বিপক্ষে)। ৬৯২ সিরিজে বিরাট কোহলির রান, যেটি অস্ট্রেলিয়ায় কোনো ভারতীয় ব্যাটসম্যানের এক সিরিজে সবচেয়ে বেশি রান। যেকোনো সিরিজে ভারতীয় ব্যাটসম্যানদের মধ্যে তৃতীয় সর্বোচ্চ। কোহলির আগে দুবার ওয়েস্ট ইন্ডিজের বিপক্ষে সিরিজে ৭০০ ছাড়ানো রান করেছেন সুনীল গাভাস্কার। ২ গত ২০ বছরে সিডনিতে ড্র হওয়া টেস্টের সংখ্যা। এই সময়ে সিডনিতে ২২টি টেস্ট খেলে অস্ট্রেলিয়া জিতেছে ২০টিতে। এবার ড্রয়ের আগের ড্রটাও ভারতের বিপক্ষেই, ২০০৪ সালে।	1
পুসকাসের দেশের তিন ফুটবলার ঘুমে ঢুলু ঢুলু চোখ। দোরঘণ্টি বাজাতেই বিরক্ত মুখে দরজা খুলে বললেন, ‘কী চাই (হোয়াট ডু ইউ ওয়ান্ট)?’ বেশ কয়েকজন গণমাধ্যমকর্মীকে একসঙ্গে দেখে একটু ভড়কেই গিয়েছিলেন সাবোলস চরবা। হাঙ্গেরিয়ান এই ফরোয়ার্ড কাল ভোরে ঢাকায় এসেছেন আরও দুই স্বদেশি ডেমিয়েন গাবর ও ইলেস জিউলাকে নিয়ে। তিনজনই আবাহনীর হয়ে খেলতে এসেছেন আসন্ন মৌসুমের জন্য। অবস্থাদৃষ্টে মনে হচ্ছিল, সবাইকে এড়াতে পারলেই যেন বেঁচে যান তাঁরা। দুই দিনের বিমানভ্রমণের ধকল তো আর কম নয়! ফেরেঙ্ক পুসকাস, স্যান্ডর ককসিসের দেশের ফুটবলার এবারই প্রথম খেলতে এলেন বাংলাদেশে। ভোরে হজরত শাহজালাল আন্তর্জাতিক বিমানবন্দরে নেমে প্রথমে তাঁরা যান আবাহনী ক্লাবে। এরপর এসেই দলের সঙ্গে অনুশীলনে নেমে পড়েন বাফুফের অ্যাস্ট্রো টার্ফে। অনুশীলন শেষে বিশ্রাম নিতে কোচ জর্জ কোটানের ধানমন্ডির বাসায় গিয়ে ওঠেন তাঁরা। যদিও এই তিন বিদেশিকে নেওয়ার ব্যাপারটা এখনো চূড়ান্ত করেনি আবাহনী। দলের ম্যানেজার সত্যজিৎ দাস রুপু জানিয়েছেন, ‘কয়েক দিন অনুশীলনে দেখার পর এদের ব্যাপারে চূড়ান্ত সিদ্ধান্ত নেব। কিন্তু কোটান যেহেতু এনেছেন, ওরা ভালোই হবে হয়তো।’ গত ডিসেম্বরে আবাহনীতে যোগ দেওয়ার পরই আভাস দিয়েছিলেন কোটান। কাল সত্যি তিন হাঙ্গেরিয়ান ফুটবলারকে এনে তুললেন আবাহনীর তাঁবুতে। ফরোয়ার্ড চরবা খেলেছেন হাঙ্গেরির প্রিমিয়ার লিগের সাতবারের চ্যাম্পিয়ন দল দেব্রেসিনি ভিএসসি ক্লাবে। ২৩ বছর বয়সী এই ফুটবলার গত চার মৌসুমে খেলেছেন একটি মাত্র লিগ ম্যাচ! সর্বশেষ মৌসুমে অবশ্য কোনো ক্লাবই পাননি তিনি। বাংলাদেশের ফুটবল সম্পর্কে খুব বেশি ধারণা নেই তাঁর, ‘কোচের কাছেই প্রথম শুনেছি এই দেশ সম্পর্কে। শুধু এটুকু জানি, আবাহনী বাংলাদেশের ঐতিহ্যবাহী একটি ক্লাব।’ ইউটিউবে বাংলাদেশের কয়েকটা ম্যাচ দেখেছেন বলে জানালেন। গ্যালপিং মেজরখ্যাত বিশ্বের সর্বকালের অন্যতম সেরা ফুটবলার পুসকাসের দেশে জন্ম—এমন কথা শুনে হাসিতে বিগলিত হলেন। কিন্তু পুসকাসের ভক্ত তিনি নন, ‘পুসকাস নন, আমার প্রিয় ফুটবলার চিলির জিয়ান বোশেজো!’ ২৮ বছর বয়সী গাবর খেলেছেন হাঙ্গেরির দ্বিতীয় বিভাগের দল বালমাজুভারোসি এফসিতে। এই মিডফিল্ডার খেলেছেন হাঙ্গেরির জাতীয় অনূর্ধ্ব-১৭, অনূর্ধ্ব-১৯ ও অনূর্ধ্ব-২১ দলে। তিন ফুটবলারের মধ্যে সবচেয়ে বেশি বয়স ইলেস জিউলার। ৩২ বছর বয়সী এই ফুটবলার ঢাকায় আসার আগে খেলেছেন হাঙ্গেরির দ্বিতীয় বিভাগের দল জিরমুত এসইর হয়ে। গত মৌসুমের রানার্সআপ আবাহনী পুরোনো বিদেশি খেলোয়াড়দের মধ্যে ঘানাইয়ান ডিফেন্ডার সামাদ ইউসুফকে রেখে দিয়েছে। নাইজেরিয়ান মিডফিল্ডার ওবাম হেনরিও কয়েক দিনের মধ্যে ঢাকায় এসে ক্যাম্পে যোগ দেবেন।	1
আবার শীর্ষে সাঙ্গাকারা ৩১ ডিসেম্বর ২০১৪। অদলবদল হলো আইসিসি টেস্ট ব্যাটিং র‍্যাঙ্কিংয়ের এক নম্বর স্থানটা। কুমার সাঙ্গাকারাকে সরিয়ে শীর্ষস্থানটা পুনরুদ্ধার করলেন এবি ডি ভিলিয়ার্স। এক টেস্ট পরেই আবার পরিবর্তন। দক্ষিণ আফ্রিকান ব্যাটসম্যানকে দুইয়ে ঠেলে আবারও এক নম্বর সাঙ্গাকারা। ওয়েলিংটন টেস্টে ডাবল সেঞ্চুরি করেই ডি ভিলিয়ার্সকে পেছনে ফেলেছেন লঙ্কান ব্যাটসম্যান। যদিও কেপটাউন টেস্টে ডি ভিলিয়ার্সও খেলেছেন ১৪৮ রানের দুর্দান্ত এক ইনিংস। দুজনের রেটিং পয়েন্টের পার্থক্য মাত্র ১। তিনে হাশিম আমলা। এক ধাপ এগিয়ে ক্যারিয়ার-সেরা চতুর্থ স্থানে উঠেছেন স্টিভেন স্মিথ। অস্ট্রেলিয়ার অধিনায়ক সিরিজ শুরু করেছিলেন ১৩ নম্বরে থেকে। স্মিথের মতোই সিরিজে চার সেঞ্চুরি করা বিরাট কোহলি ২৭ নম্বর থেকে উঠে এসেছেন ১২ নম্বরে। বোলিংয়ে যথারীতি এক নম্বর ডেল স্টেইন। পরিবর্তন নেই দুই ও তিনেও। অলরাউন্ডার র্যাঙ্কিংয়ে সবার ওপরে বাংলাদেশের সাকিব আল হাসান। ব্যাটিংয়ে বাংলাদেশের সেরা মুমিনুল হক (২৪তম), বোলিংয়ে সাকিব (১৩)। দলীয় র্যাঙ্কিংয়ে দক্ষিণ আফ্রিকাই সবার ওপরে। দুইয়ে অস্ট্রেলিয়া। পরিবর্তন এসেছে পাঁচ, ছয় ও সাতে। শ্রীলঙ্কা ও ভারতকে ছয় ও সাতে ঠেলে পাঁচে উঠে এসেছে নিউজিল্যান্ড।	1
কেপটাউনে গেইল-ঝড় জেগে থেকেই দুঃস্বপ্ন দেখলেন ফ্যাফ ডু প্লেসি। দক্ষিণ আফ্রিকার টি-টোয়েন্টি অধিনায়ককে দুঃস্বপ্ন দেখালেন ক্রিস গেইল। ৩১ বলে ৫ চার ও ৮ ছক্কায় ৭৭ রান। পরশু কেপটাউনে গেইল যেন ক্যারিবিয়ান সাগর থেকে ধেয়ে আসা ‘হারিকেন’। আর তাতে লন্ডভন্ড হয়ে প্রোটিয়াদের সিরিজের প্রথম টি-টোয়েন্টিটা হারতে হলো ৪ উইকেটে। ১৭ বলে ফিফটি। আন্তর্জাতিক টি-টোয়েন্টির দ্বিতীয় দ্রুততম ফিফটি এখন গেইলের। গেইল অবশ্য একা নন, ১৭ বলে ফিফটি আছে আয়ারল্যান্ডের পল স্টার্লিং ও হল্যান্ডের স্টিভেন মাইবুর্গেরও। সবার ওপরে যুবরাজ সিং, ২০০৭ টি-টোয়েন্টি বিশ্বকাপে ইংল্যান্ডের বিপক্ষে ১২ বলে ফিফটি করেছিলেন ভারতীয় ব্যাটসম্যান। লক্ষ্য ১৬৬। প্রচণ্ড ঝড়ের আগে যেমনটা দেখা যায়, শুরুতে শান্তই ছিল গেইলের ব্যাট। প্রথম ৬ বলে ১ রান। এরপরই বিস্ফোরণ। ফাস্ট বোলার কাগিসো রাবাদার করা দ্বিতীয় ওভারের শেষ দুটি বল লং অন ও মিড উইকেট দিয়ে গেল সীমানার বাইরে। টানা তৃতীয় ছক্কাটি মারলেন পরের ওভারের শেষ বলে কাইল অ্যাবটকে লং অফ দিয়ে উড়িয়ে। পরের চার বলে ৪, ৬, ৪, ২; এবারও পিটুনি খেলেন ১৯ বছর বয়সী রাবাদা। ষষ্ঠ ওভারে রাবাদাকে সরিয়ে ওয়েইন পারনেলকে আনলেও ঝড়ের গতি কমেনি। প্রথম দুই বলে ডোয়াইন স্মিথ ৫ রান নেওয়ার পর শেষ চার বলে গেইল করেন ৪, ৬, ৪ ও ৪ রান। শেষ বলটা বাউন্ডারি হতেই ফিফটি। ৬ বলে ১ থেকে ১৭ বলে ৫৩। ১১ বলে ৫২ রান করার পরই একটু থামেন গেইল। আন্তর্জাতিক টি-টোয়েন্টিতে প্রথম, তবে ১৭ বলে ফিফটি গেইল আগেও করেছেন। ২০১৩ আইপিএলে পুনে ওয়ারিয়র্সের বিপক্ষে ১৭ বলে ফিফটি ছোঁয়া রয়্যাল চ্যালেঞ্জার্স বেঙ্গালুরুর গেইল সেঞ্চুরি করেছিলেন ৩০ বলেই। টি-টোয়েন্টির দ্রুততম সেঞ্চুরি করেই থামেননি গেইল, ৬৬ বলে অপরাজিত ১৭৫ রান করে স্বীকৃত টি-টোয়েন্টির সর্বোচ্চ ইনিংসটাও সেদিন খেলেছিলেন। একাদশ ওভারে গেইল যখন দ্বিতীয় ব্যাটসম্যান হিসেবে আউট হলেন, ৫৫ বলে ৫২ রান দরকার ওয়েস্ট ইন্ডিজের। ওয়েস্ট ইন্ডিজ ম্যাচটা জিতল ৪ বল হাতে রেখে। তিন ম্যাচ সিরিজের দ্বিতীয় টি-টোয়েন্টিটা আজই জোহানেসবার্গে। এএফপি, ক্রিকইনফো।	1
বরখাস্ত হচ্ছেন এনরিকে? হোসে মারিয়া বার্তোমেউ ও লুইস এনরিকের কথা শুনে মনে হতে পারে, আপাতত বার্সেলোনার ভাগ্যাকাশ থেকে কালো মেঘ কেটে গেছে। তবে স্প্যানিশ টেলিভিশন চ্যানেল টিভি-থ্রির দাবি ঠিক হলে খুব তাড়াতাড়িই বড় কোনো ওলটপালট হতে পারে ন্যু ক্যাম্পে। বেশ কয়েক দিন থেকেই শোনা যাচ্ছে, বার্সেলোনা কোচ এনরিকের সঙ্গে মেসির সম্পর্কটা ভালো যাচ্ছে না। দুজনের মধ্যে বেশ কয়েকবার কথা-কাটাকাটি হয়েছে, মেসি নাকি কোচের ওপর রাগ করেই এক দিন অনুশীলনে গরহাজির ছিলেন। ‘হয় মেসি, নয় এনরিকে’—এমন একটা কথাও ভাসছিল বাতাসে। টিভি-থ্রির দাবি, এনরিকেকেই চলে যেতে হচ্ছে। বার্সা সভাপতি বার্তোমেউ নাকি মেসিকে জানিয়ে দিয়েছেন, এনরিকেকে আগামীকাল অ্যাটলেটিকো মাদ্রিদের সঙ্গে ম্যাচের পরেই ছাঁটাই করা হবে। মেসি নতুন কোচ হিসেবে নিজের পছন্দটাও জানিয়ে দিয়েছেন। ২০০৪ সালে যাঁর হাত ধরে বার্সার জার্সি গায়ে চড়িয়েছিলেন, সেই ফ্রাঙ্ক রাইকার্ডকেই আবার ক্লাবের ডাগ-আউটে দেখতে চান মেসি। তবে বার্তোমেউ গুঞ্জনটা উড়িয়ে দিয়েছেন, ‘কেউ আমাকে কাউকে বরখাস্ত করতে বলেনি। আমি ড্রেসিংরুমে গিয়েছিলাম, সেটা তো সব সময়ই যাই। তবে টিভি-থ্রির দাবিটা মিথ্যা।’ কিন্তু এনরিকে কী ভাবছেন? বার্সেলোনা কোচ কাল সংবাদ সম্মেলনে এসব গুঞ্জনকে খুব একটা পাত্তা দিতে চাননি, ‘অনেক রকম খবর ছড়াচ্ছে, কিছু আবার অসৎ উদ্দেশ্যে। আমি এই বিপজ্জনক খেলায় নিজেকে জড়াতে চাই না। আমি নিশ্চিত করে বলতে পারি যখন খেলোয়াড়েরা আমার পাশে থাকবে না, আমি নিজ থেকে সরে দাঁড়াব। এ মুহূর্তে আমি কাজের প্রতি নিবেদিতই আছি। কোনো কিছুই সেটি থেকে আমাকে সরাতে পারবে না।’ এনরিকের কপালে কী আছে, সেটা সময় হলেই জানা যাবে। তবে অবস্থাদৃষ্টে মনে হচ্ছে, মেসি আপাতত বার্সেলোনা ছাড়ছেন না। সম্ভাব্য গন্তব্য হিসেবে যে ক্লাবের নামটি বেশি আলোচনায় এসেছিল, সেই চেলসিই পরশু একরকম সরে দাঁড়ানোরই ইঙ্গিত দিয়েছে। চেলসির সহকারী কোচ স্টিভ হল্যান্ড উয়েফার ‘ফিন্যান্সিয়াল ফেয়ার প্লেকেই’ এ জন্য দায়ী করছেন, ‘মেসিকে আনার জন্য অঙ্কটা যখন শুনবেন, তখন সেটা প্রায় অসম্ভব বলেই মনে হবে।’ মেসিকে আনতে বার্সেলোনাকে শুধু ‘বাই আউট’ ধারার জন্যই দিতে হবে ২৫ কোটি ইউরো, সঙ্গে গগনচুম্বী বেতন তো আছেই। যুক্তরাজ্যের শেফিল্ড হ্যালাম বিশ্ববিদ্যালয়ের গবেষক রব উইলসন বলছেন, মেসিকে কেনার সম্ভাবনা কোনো ক্লাবের নেই বললেই চলে। যদি কোনো ক্লাব কিনতে পারে, সেটা হবে ম্যানচেস্টার ইউনাইটেড বা রিয়াল মাদ্রিদ। গোলডটকম, মেইল অনলাইন।	1
‘ভবিষ্যদ্বাণী করতে বললে নয়্যার...’ ক্যারিয়ারে অনেক কিছুই জিতেছেন, কিন্তু বর্ষসেরার পুরস্কার কখনো পাওয়া হয়নি। সাবেক ইতালি ও জুভেন্টাসের স্ট্রাইকার আলেসান্দ্রো দেল পিয়েরো ফিফাডটকমের সঙ্গে কথা বললেন এবারের ফিফা-ব্যালন ডি’অর নিয়ে। আগামীকালই দেওয়া হবে ফিফা-ব্যালন ডি’অর পুরস্কার। ফিফাডটকম: আপনি কি মনে করেন ফিফা-ব্যালন ডি’অরই একজন খেলোয়াড়ের সর্বোচ্চ ব্যক্তিগত অর্জন? আলেসান্দ্রো দেল পিয়েরো: যখন আপনি মাঠের বাইরে কিছু জিততে চাইবেন, এটা অবশ্যই সর্বোচ্চ। এটা অনন্য একটা পুরস্কার। শুধু বিশেষজ্ঞরাই নন, বিশ্বের সব জাতীয় দলের কোচ ও অধিনায়কেরাও এখানে ভোট দিতে পারেন। এটাও এই পুরস্কারকে বাড়তি মাত্রা দিয়েছে। আপনি এর চেয়ে বেশি কিছু চাইতে পারেন না। :এবার যে তিনজন চূড়ান্ত তিনে আছেন, তাঁদের আপনি কীভাবে দেখেন? তাঁরাই কি সবচেয়ে যোগ্য তিনজন? দেল পিয়েরো: এঁরাই সেরা তিন, এ নিয়ে কোনো সন্দেহ নেই। ক্রিস্টিয়ানো রোনালদোর ব্যক্তিগত অর্জন দারুণ সমৃদ্ধ। ‘আধুনিক খেলোয়াড়’ সম্পর্কে অনেক কথাই চালু আছে, কিন্তু ওকে এখনই শুধু নয়, ভবিষ্যতেও আধুনিক বলতে হবে। ১০ নম্বর হিসেবে মেসির সঙ্গে কারও তুলনা চলে না। বিশ্বকাপের সময় ব্রাজিলে অসংখ্য শিশুকে ওর জার্সি পরতে দেখেছি, চিন্তা করুন ব্রাজিলের তরুণেরা একজন আর্জেন্টাইনের জার্সি পরেছে! সে এমন একটা ফুটবলের প্রতিনিধিত্ব করে যেটা কোনো সীমানা মানে না। আর ম্যানুয়েল নয়্যার গোলরক্ষকের অন্য রকম একটা রূপ আমাদের দেখিয়েছে। তার পা জোড়া যে শুধু দারুণ চলে তা-ই নয়, সে দলে আরও ক্ষিপ্রতা নিয়ে এসেছে। সবচেয়ে বড় কথা, সে অসাধারণ একজন শট-স্টপার, জার্মানির শিরোপার অনেকটা কৃতিত্ব ওরই। :এবারের সেরা তিনে কোনো ইতালিয়ান খেলোয়াড় নেই। এটাই কি প্রকৃত অবস্থাটা জানিয়ে দিচ্ছে? দেল পিয়েরো: কোনো সন্দেহ নেই, আমাদেরও শীর্ষ পর্যায়ের কয়েকজন খেলোয়াড় আছে, আমার একসময়ের দুই সতীর্থ জিয়ানলুইজি বুফন আর আন্দ্রেয়া পিরলো। কিন্তু এ ক্ষেত্রে, জাতীয় দল বা ক্লাবের ফল খুব একটা সাহায্য করে না। আপনি যদি সর্বোচ্চ পর্যায়ের প্রতিযোগিতায় বলার মতো কিছু করতে না পারেন তাহলে আপনি কারও নজরে পড়বেন না। :ছয় বছর ধরে রোনালদো ও মেসি-ব্যালন ডি’অর নিজেদের সম্পত্তি বানিয়ে ফেলেছেন। এই পর্যায়ে এ রকম প্রতিদ্বন্দ্বিতা থাকাটা আসলে কতটা প্রেরণাদায়ী? দেল পিয়েরো: আমার মনে হয় এটা অনেকই সাহায্য করে। তবে এটাও ঠিক, রোনালদো বা মেসি যদি এ রকম একজন প্রতিদ্বন্দ্বী না-ও পেতেন, তার পরও নিজের সেরাটা ঢেলে দিতেন। আপনি সব সময় নিজের সঙ্গে লড়াই করছেন, সে জন্যই রেকর্ডের একটা আলাদা মূল্য আছে। আর জিতলেই শুধু সেটা আপনি উপভোগ করবেন। ওদের রাজত্ব আরও অনেক দিনই থাকবে। :অনেক দিন ধরে দাপটের সঙ্গে শীর্ষ পর্যায়ে খেলেছেন। ওঁদের দুজনকে বছরের পর বছর একইভাবে খেলতে দেখাটা কি আপনাকে বিস্মিত করে? দেল পিয়েরো: ওরা যে মানের খেলোয়াড়, তাতে সত্যি বলতে আমি খুব একটা অবাক হই না। তারা দুজন অন্য উচ্চতার, অর্জনগুলোও থেকে যাবে। আমরা আরও অনেক বছর ওদের নিয়ে কথা বলব, যেমন এখন আমরা আগের সব কিংবদন্তি নিয়ে বলি। :এবং ম্যানুয়েল নয়্যার আছে। আপনি নিজেই ২০০৬ সালে বিশ্বকাপ জিতেছিলেন। ট্রফিটা যখন জিতলেন, আপনার সম্পর্কে মানুষের ধারণা কতটুকু বদলেছিল? দেল পিয়েরো: বিশ্বকাপ জয়ে আপনার জীবন বদলে যায় এটাই সত্যি। এর সঙ্গে কিছুরই তুলনা হয় না। আমার কাছে, ওটাই ছিল ক্যারিয়ারের চূড়া ও স্বপ্নপূরণ। বিশ্বকাপ ফাইনালে পেনাল্টি নেওয়ার সুযোগ পাওয়া ও দলের জয়ে অবদান রাখা, সবশেষে ট্রফিটা উঁচিয়ে ধরা...আমি সব সময় এ রকম কিছুই কল্পনা করেছি। :আপনি কী মনে করেন, ব্যালন ডি’অর কে জিতবে? দেল পিয়েরো: আমার পক্ষপাত কার প্রতি সেটা আমি বলব না। তবে একটা ভবিষ্যদ্বাণী করতে বললে নয়্যারের নামই বলব। জার্মানির বিশ্বকাপ জয়ের ও বায়ার্নের বুন্দেসলিগা জয়ের অবিচ্ছেদ্য অংশ ছিল সে। ব্যাপারটা অনেকটা ২০০৬ সালের মতো, যখন জিজি বুফন একটুর জন্য সতীর্থ ফ্যাবিও কানাভারোর কাছে ব্যালন ডি’অরে পরাজিত হয়েছিল। ওই বছর ফিফা বর্ষসেরাও হয়েছিল ক্যানাভারো। :ফিফা বর্ষসেরা কোচের কথাই যদি ধরি, আপনি নির্বাচকমণ্ডলীর সদস্য হলে কোন বিষয়গুলোকে গুরুত্ব দিতেন? দেল পিয়েরো: সেরা কোচকে অন্তত একটা বড় শিরোপা জিততে হবে। সেটি বিশ্বকাপ, চ্যাম্পিয়নস লিগ বা ঘরোয়া লিগও হতে পারে। সেটি খেলোয়াড়দের ক্ষেত্রেও প্রযোজ্য, কিন্তু গ্রেট চ্যাম্পিয়নদের ক্ষেত্রে কখনো ব্যক্তিগত মেধা দলীয় অর্জন ছাপিয়ে যেতে পারে। :জোয়াকিম লো, ডিয়েগো সিমিওনে ও কার্লো আনচেলত্তির মধ্যে কাকে বেছে নেবেন? দেল পিয়েরো: তিনজনের প্রতিই আমার শ্রদ্ধা রয়েছে, কিন্তু আমি আশা করব কার্লো জিতবে। তিনি অসাধারণ একজন কোচ, দারুণ একজন মানুষ। ইতালি, ইংল্যান্ড ও ফ্রান্সে তিনি অনেক শিরোপা জিতেছেন। এখন রিয়াল মাদ্রিদের হয়ে লা ডেসিমাও জিতলেন। আমি জানি না একটা পুরস্কারই যথেষ্ট কিনা। কিন্তু পুরস্কারটা কার প্রাপ্য সেটা বলতে পারছি না, কারণ জার্মানির হয়ে জোয়াকিম লোও দুর্দান্ত করেছেন। তিনজনেরই আলাদা গল্প আছে, প্রত্যেকেই জয়ী।	1
এক নজরে ফল ইউরোপীয় ফুটবল রিয়াল মাদ্রিদ ৩: ০ এস্পানিওল সান্ডারল্যান্ড ০ : ১ লিভারপুল চেলসি ২ : ০ নিউক্যাসল এভারটন ১ : ১ ম্যান সিটি এএফসি এশিয়ান কাপ দ. কোরিয়া ১ : ০ ওমান উজবেকিস্তান ১ : ০ উত্তর কোরিয়া চীন ১ : ০ সৌদি আরব	1
অন্য সেঞ্চুরি অ্যাডিলেডে জোড়া ‘সেঞ্চুরি’তে সিরিজ শুরু করেছিলেন নাথান লায়ন। অস্ট্রেলীয় অফ স্পিনার সিরিজ শেষও করলেন সিডনিতে জোড়া সেঞ্চুরি করে। মাঝে ব্রিসবেন ও মেলবোর্নেও একটি করে সেঞ্চুরি ছিল লায়নের। সিরিজে ছয়টি সেঞ্চুরি, তার পরও তেমন উচ্চবাচ্য নেই লায়নকে নিয়ে। হবেই বা কেন, ছয়টি সেঞ্চুরিই যে বোলিংয়ে রান বিলানোর। এক সিরিজে এর আগে সর্বশেষ ছয় ইনিংসে এক শর বেশি রান বিলিয়েছেন সুভাষ গুপ্তে। ভারতীয় লেগ স্পিনারের ‘কীর্তিটা’ ছিল ১৯৫৮-৫৯ মৌসুমে ওয়েস্ট ইন্ডিজের বিপক্ষে। তাঁরও আগে অস্ট্রেলিয়ার আর্থার মেইলি (২ বার) ও ক্ল্যারি গ্রিমেট এবং ইংল্যান্ডের ডগ রাইট এক সিরিজে ছয়বার এক শর বেশি রান দিয়েছেন। কাল শেষ হওয়া সিরিজে মোট ২৫ বার ১০০ রানের বেশি বিলিয়েছেন বোলাররা। অস্ট্রেলিয়া-ভারত টেস্ট সিরিজটা ভেঙে দিয়েছে ১৯২৪-২৫ মৌসুমের অ্যাশেজ সিরিজকে (২৩ বার)।	1
রুবেলের জামিনে বিসিবিতে স্বস্তি মুখে বলা হচ্ছিল, বিচারিক প্রক্রিয়াটা রুবেলকেই সামলাতে হবে। তবে এ নিয়ে বিসিবি কর্মকর্তাদের মধ্যে একটা অস্বস্তি ছিলই। বিশ্বকাপের চূড়ান্ত দলে আছেন রুবেল হোসেন, এ অবস্থায় তাঁর বিরুদ্ধে মামলা-মোকদ্দমা মানে তো বিশ্বকাপ দল নিয়েই অনিশ্চয়তা তৈরি হওয়া! কাল রুবেল তিন মাসের জামিন পাওয়ায় দূর হয়েছে সে অনিশ্চয়তা। বিসিবিতে ফিরেছে স্বস্তি। গত পরশু রুবেলের সঙ্গে কারাগারে গিয়ে সস্ত্রীক দেখা করে আসেন বিসিবির ক্রিকেট পরিচালনা কমিটির প্রধান আকরাম খান। জাতীয় দলের এই পেসারকে আশ্বাস দিয়ে আসেন, তাঁর জামিনের জন্য আইনজীবীদের মাধ্যমে সর্বোচ্চ চেষ্টাই চালাবেন। রুবেল বোধ হয় সেটারই সুফল পেলেন। ঢাকার মহানগর দায়রা জজ আদালতে শুনানি শেষে মঞ্জুর হয় তাঁর জামিনের আবেদন। কাল দুপুরে সংবাদমাধ্যমের মুখোমুখি হয়ে আকরাম বললেন, ‘খবরটা অনেক স্বস্তিদায়ক। আমরা সব সময় ফাস্ট বোলার নিয়ে সমস্যায় থাকি। ৬০ ভাগ ফাস্ট বোলার চোটের সমস্যায় থাকে। ফিট ফাস্ট বোলারদের মধ্যে রুবেল এক নম্বরে, সে অভিজ্ঞও। খবরটা শুনে তাই আমি খুবই খুশি।’ জামিন পাওয়ায় রুবেলের আর বিশ্বকাপে খেলতে কোনো সমস্যা হবে না বলে মনে করেন আকরাম, ‘আমি আইনজীবীর সঙ্গে কথা বলেছি। আগামী তিন মাস সে (রুবেল) জামিনে থাকবে। ক্রিকেট খেলতে পারবে। বিশ্বকাপ পর্যন্ত আর কোনো সমস্যায় পড়বে না।’ সন্ধ্যায় জেল থেকে বের হয়ে বাবা-মা এবং পরিবারের অন্যান্যরাসহ রুবেল আকরাম খানের সঙ্গে দেখা করতে তাঁর ডিওএইচএসের বাসায় যান। সেখান থেকে আকরামের মুঠোফোন থেকে কথা বলেছেন বিসিবি সভাপতি নাজমুল হাসানের সঙ্গে। ‘রুবেল ওর বাবা-মা সহ আমার বাসায় এসেছিল। আমি বোর্ড সভাপতির সঙ্গে ওর কথা বলিয়ে দিয়েছি। সভাপতি তাঁকে বলেছেন, সব ভুলে গিয়ে এখন ক্রিকেটে মনোযোগ দিতে’-জানিয়েছেন আকরাম। রুবেলের ঘটনা বিসিবির সামনে খুলে দিয়েছে চিন্তার নতুন জানালা। রুবেলের বিরুদ্ধে যে অভিযোগ, জাতীয় দলের একজন ক্রিকেটারের বিরুদ্ধে এমন অভিযোগ ওঠাটাও অনেক কিছুর ইঙ্গিত বহন করে। আকরাম খানও সেটা মানেন, ‘প্রতিটি ভুল থেকে মানুষের শিক্ষা নেওয়া উচিত। সবাইকে সবকিছু করে বোঝানো যায় না। নিজের চিন্তাভাবনাও থাকা উচিত। খেলোয়াড়েরা যে এ ধরনের সমস্যাগুলোর মুখোমুখি হচ্ছে তা থেকে সরে থাকার চেষ্টা নিজেদেরই করতে হতো। আমি নিশ্চিত, এই বাজে অভিজ্ঞতা থেকে সবাই শিক্ষা নেবে।’ ক্রিকেটারদের অভিভাবক বিসিবিরও এ ব্যাপারে কিছু করণীয় আছে বলে মনে করেন এই বোর্ড পরিচালক, ‘আমরা বোর্ড সভায় এসব নিয়ে আলোচনা করব। খেলোয়াড়দের ব্যক্তিগত জীবন যাতে দেশের ক্ষতি না করে, তাদের নিজেদের ক্ষতি না করে, এগুলো নিয়ে আমরা চিন্তাভাবনা করব। ভবিষ্যতে কোনো খেলোয়াড়ের দোষ ধরা পড়লে যেন তার বিরুদ্ধে কঠোর ব্যবস্থা নেওয়া হয়।’	1
ক্লার্ক আছেন, আছে শর্তও দল ঘোষণার চূড়ান্ত সময়সীমা ছিল ৭ জানুয়ারি। অস্ট্রেলিয়া দল জমাও দিয়েছিল সময়মতো। তবে ক্রিকেট অস্ট্রেলিয়া আইসিসিকে অনুরোধ করেছিল, সিডনি টেস্ট শেষ না হওয়া পর্যন্ত যেন সেটি গোপন রাখা হয়। মূল কৌতূহল ছিল অধিনায়ককে নিয়েই। হ্যামস্ট্রিংয়ের চোটে যাঁর বিশ্বকাপ খেলা নিয়ে ছিল ঘোর সংশয়। কিন্তু কাল সিডনিতে দল ঘোষণার সংবাদ সম্মেলনে যখন মাইকেল ক্লার্ককে পাশে নিয়েই বসলেন প্রধান নির্বাচক রডনি মার্শ, সংশয় দূর তখনই। বিশ্বকাপে থাকছেন ক্লার্ক। তবে শর্ত আছে! শর্ত দ্বিতীয় ম্যাচের আগেই চোট কাটিয়ে ওঠার। অস্ট্রেলিয়া ধরেই নিয়েছে প্রথম ম্যাচে অধিনায়ককে পাচ্ছে না তারা। তবে দ্বিতীয় ম্যাচে বাংলাদেশের বিপক্ষেও যদি টস করতে না পারেন ক্লার্ক, তবে আর রাখাই হবে না তাঁকে দলে। পরিবর্তে নেওয়া হবে অন্য কাউকে। ১৪ ফেব্রুয়ারি অস্ট্রেলিয়া-ইংল্যান্ড ম্যাচ দিয়েই পর্দা উঠবে বিশ্বকাপের। অস্ট্রেলিয়ার দ্বিতীয় ম্যাচটি ৭ দিন পর। এই বড় সময়টা হাতে পাওয়াতেই অধিনায়ককে রাখার ঝুঁকি নিতে পেরেছেন নির্বাচকেরা। ক্লার্ক যদি বেঁধে দেওয়া সময়ে ফিট হতে না পারেন, তাহলে নেতৃত্ব দেবেন জর্জ বেইলি। এমনিতে আর কোনো চমক নেই দলে। রায়ান হ্যারিসকে রাখা হতে পারে বলে গুঞ্জন ছিল। কিন্তু টেস্টে দলের সবচেয়ে বড় সম্পদ এই চোটপ্রবণ পেসারকে নিয়ে ঝুঁকি নেননি নির্বাচকেরা। টেস্টের পারফরম্যান্সেই বরং জায়গা পেয়েছেন জশ হ্যাজলউড। রাখা হয়েছে আরেক চোটপ্রবণ তরুণ ফাস্ট বোলার প্যাট কামিন্সকে। স্পিনের লড়াইয়ে নাথান লায়নকে হারিয়েছেন জেভিয়ার ডোহার্টি। বৃত্তের বাইরে মাত্র চার ফিল্ডার বলেই আক্রমণাত্মক, কিন্তু খরুচে লায়নের চেয়ে হিসাবি ডোহার্টিকে বেশি উপযোগী মনে হয়েছে নির্বাচকদের। ক্লার্ক খেলতে না পারলে স্মিথকে নেতৃত্ব দেওয়ার দাবি ছিল অস্ট্রেলিয়ার ক্রিকেট মহলে অনেকের। তবে বেইলিকেই বেছে নেওয়ার কারণ ব্যাখ্যা করলেন রড মার্শ, ‘মাইকেল ক্লার্কের অনুপস্থিতিতে যখনই সুযোগ পেয়েছে, জর্জ বেইলি দারুণ নেতৃত্ব দিয়েছে। আর স্টিভ মাত্রই টেস্ট সিরিজে নেতৃত্ব দিয়ে ক্লান্ত। ওয়ানডেতে শুধুই মনের আনন্দে খেলুক।’ ক্লার্কের মতোই হ্যামস্ট্রিংয়ের চোটে বাইরে থাকা অলরাউন্ডার মিচেল মার্শও আছেন দলে। নির্বাচকদের আশা, প্রথম ম্যাচের আগেই ফিট হয়ে উঠবেন মার্শ। খেলতে দেখা যেতে পারে এমনকি আসন্ন ত্রিদেশীয় সিরিজের দু-একটি ম্যাচেও। সাম্প্রতিক পারফরম্যান্সে খানিকটা সংশয় থাকলেও শেষ পর্যন্ত রাখা হয়েছে গ্লেন ম্যাক্সওয়েলকে। অস্ট্রেলিয়ার বিশ্বকাপ দল মাইকেল ক্লার্ক (অধিনায়ক), জর্জ বেইলি, প্যাট কামিন্স, জেভিয়ার ডোহার্টি, জেমস ফকনার, অ্যারন ফিঞ্চ, ব্র্যাড হাডিন, জশ হ্যাজলউড, মিচেল জনসন, মিচেল মার্শ, গ্লেন ম্যাক্সওয়েল, স্টিভেন স্মিথ, মিচেল স্টার্ক, ডেভিড ওয়ার্নার, শেন ওয়াটসন।	1
নারাইন থাকলেও নেই ব্রাভো–পোলার্ড সংবাদ বিজ্ঞপ্তিতে ক্লাইভ লয়েড বলেছেন, ‘আমি বিশ্বাস করি, খুব ভালো একটি দল নির্বাচন করেছি আমরা, যেটি বিশ্বকাপে গোটা ওয়েস্ট ইন্ডিজকে গর্বিত করবে।’ কিন্তু ওয়েস্ট ইন্ডিজের প্রধান নির্বাচক নিজের এই কথা কি নিজেও বিশ্বাস করেন? ওয়েস্ট ইন্ডিজ দলে প্রতিভার এতটাই ছড়াছড়ি যে ডোয়াইন ব্রাভো ও কাইরন পোলার্ডের জায়গা হয় না! প্লেয়ার্স অ্যাসোসিয়েশনের সাবেক প্রধান দীননাথ রামনারায়ণ যে দাবি করেছিলেন, সেটিই সত্যি হয়েছে ওয়েস্ট ইন্ডিজ ক্রিকেট বোর্ডের পাঠানো সংবাদ বিজ্ঞপ্তিতে। বিশ্বকাপ দলে জায়গা হয়নি সদ্য সাবেক ওয়ানডে অধিনায়ক ব্রাভো ও সহ-অধিনায়ক পোলার্ডের। চুক্তি নিয়ে ঝামেলায় ভারত সফরে থেকে ফিরে আসা বিতর্কে সবচেয়ে সোচ্চার ছিলেন এই দুজনই। এর পরই কেড়ে নেওয়া হয় ব্রাভোর ওয়ানডে অধিনায়কত্ব, চলতি দক্ষিণ আফ্রিকা সফরে ওয়ানডে স্কোয়াডে নেওয়া হয়নি কাউকেই। শুরুতে বাদ পড়াদের তালিকায় ছিলেন ড্যারেন স্যামিও। তবে পরে দক্ষিণ আফ্রিকা সফরের ওয়ানডে দলে রাখা হয় স্যামিকে। রাখা হয়েছে তাঁকে বিশ্বকাপেও। ওয়েস্ট ইন্ডিজের জন্য একটিই সুসংবাদ, স্বেচ্ছানির্বাসন শেষে ফিরছেন সুনীল নারাইন। চ্যাম্পিয়নস লিগ টি-টোয়েন্টি বোলিং অ্যাকশন প্রশ্নবিদ্ধ হওয়ার পর নিজেকে আন্তর্জাতিক ক্রিকেট থেকেও সরিয়ে নিয়েছিলেন নারাইন। ধারণা করা হচ্ছে, এই সময়ে অ্যাকশন নিয়ে কাজ করে তবেই ফিরছেন। ডোয়াইন না থাকলেও আছেন ছোট ব্রাভো, ড্যারেন। চোট কাটিয়ে ফিরেছেন ফাস্ট বোলার কেমার রোচ। এএফপি, রয়টার্স, ক্রিকইনফো। ওয়েস্ট ইন্ডিজের বিশ্বকাপ দল জেসন হোল্ডার (অধিনায়ক), মারলন স্যামুয়েলস, সুলিমান বেন, ড্যারেন ব্রাভো, জোনাথন কার্টার, শেলডন কটরেল, ক্রিস গেইল, সুনীল নারাইন, দিনেশ রামদিন, কেমার রোচ, আন্দ্রে রাসেল, ড্যারেন স্যামি, লেন্ডল সিমন্স, ডোয়াইন স্মিথ, জেরোম টেলর।	1
চুক্তির বাইরে গেইল-নারাইন কোনো দেশের নয়, তাঁদের প্রথম পরিচয় যেন ‘যাযাবর’ ক্রিকেটার। ক্রিকেট-বিশ্ব ঘুরে টি-টোয়েন্টি লিগ খেলে বেড়ান সারা বছর। নিজেদের এই পরিচয় ধরে রাখতে বোর্ডের কেন্দ্রীয় চুক্তিতেও সই করেন না। তিন বছরের মধ্যে প্রথমবার গত কেন্দ্রীয় চুক্তি সই করেছিলেন ক্রিস গেইল। কিন্তু করেননি এবার। টি-টোয়েন্টির আরেক ‘হটকেক’ সুনীল নারাইন তো কেন্দ্রীয় চুক্তিতে সই করেননি একবারও। করেননি যথারীতি এবারও। আরেক যাযাবর ক্রিকেটার কাইরন পোলার্ডকে চুক্তিতে সইয়ের প্রস্তাবই দেওয়া হয়নি। তবে বিশ্বকাপ দলে সুযোগ দেওয়া না হলেও বিস্ময়করভাবে চুক্তিতে রাখা হয়েছে ডোয়াইন ব্রাভোকে। ক্রিকইনফো।	1
চিরতরে ছুটি মালান্দার মাত্র ২০ বছর বয়স। পৃথিবীর রূপ-রস-গন্ধ বলতে গেলে কিছুই মাখা হয়নি, পুরো জীবনটাই পড়ে ছিল সামনে। জুনিয়র মালান্দার জীবনটাই ফুরিয়ে গেল, তিনি এখন শুধুই স্মৃতি। পরশু মর্মান্তিক এক সড়ক দুর্ঘটনায় চিরতরে চলে গেছেন জার্মান ক্লাব ভলফ্সবুর্গের এই বেলজিয়ান মিডফিল্ডার। শীতকালীন ছুটিতে পরশু দক্ষিণ আফ্রিকা যাওয়ার কথা ছিল ভলফ্সবুর্গের। দলের সঙ্গে যোগ দেওয়ার জন্য হ্যানোভার বিমানবন্দরের উদ্দেশে রওনা হয়েছিলেন। গাড়িতে মালান্দা ছিলেন পেছনের সিটে, সঙ্গে ছিলেন ড্রাইভারসহ আরও একজন। পথে নিয়ন্ত্রণ হারিয়ে গাড়িটা ধাক্কা খায় পাশের একটা গাছে, কয়েকবার ডিগবাজিও খায়। ঘটনাস্থলেই মৃত্যু হয় মালান্দার। বেলজিয়াম অনূর্ধ্ব-২১ দলে খেলেছেন। সিনিয়র ক্যারিয়ার শুরু ফ্রেঞ্চ ক্লাব লিলের হয়ে। ২০১৩ সালে যোগ দেন ভলফ্সবুর্গে, এই মৌসুমে খেলেছেন দশটি ম্যাচে। সর্বশেষ গত ২০ ডিসেম্বর কোলনের বিপক্ষে মাঠে নেমেছিলেন। ইউরোপা লিগে খেলেছিলেন এভারটনের সঙ্গেও। তরুণ এই মিডফিল্ডারের অকালপ্রয়াণে এখন শোকস্তব্ধ ভলফ্সবুর্গ। দক্ষিণ আফ্রিকা সফরটি বাতিল করেছে ভলফ্সবুর্গ। ক্লাবের বেলজিয়ান মিডফিল্ডার কেভিন ডে ব্রুইন টুইটারে মান্দালার সঙ্গে নিজের একটা ছবি পোস্ট করেছেন। ডেনিশ স্ট্রাইকার নিকোলাস বেন্ডনার টুইট করেছেন, ‘ও শুধু একজন ভালো খেলোয়াড়ও ছিল না, মানুষ হিসেবেও ছিল অসাধারণ।’ বেলজিয়াম স্ট্রাইকার রোমেলু লুকাকুর টুইটটা বলে দিচ্ছে দুজনের সম্পর্ক কতটা গভীর ছিল, ‘ভাই, কেন এত তাড়াতাড়ি চলে গেলে? বিশ্বাস করতে পারছি না তুমি আর নেই।’ এএফপি।	1
ভুল করে... দুজনই ব্রাজিলিয়ান, খেলেন একই ক্লাবে। পজিশনও এক, মিডফিল্ডার। একজনের ওজন ৬৬ কেজি, আরেকজনের ৭৪। ম্যানচেস্টার সিটির দুই মিডফিল্ডার ফার্নান্দিনহো ও ফার্নান্দোর বয়সও কাছাকাছি, প্রথমজন দ্বিতীয়জনের চেয়ে দুই বছর বড়। কারও মাথায় চুল নেই, চেহারায়ও আছে খানিকটা মিল। সাধারণ একজন দর্শক একজনকে অন্যজন ভেবে ভুল করতেই পারেন। কিন্তু একজন বিশেষজ্ঞ করলে সেটা কি মেনে নেওয়া যায়? তা-ও মুখ ফসকে বলে ফেললে একটা কথা ছিল। কিন্তু সাবেক ফুটবলার ও এখন স্কাই স্পোর্টসের বিশ্লেষক চার্লি নিকোলাস নিজেই স্বীকার করেছেন, দুজনকে প্রায়ই গুলিয়ে ফেলেন। পরশু এভারটনের সঙ্গে সিটির ম্যাচে ফার্নান্দিনহো গোল করার পর নিকোলাস বলে বসলেন, ‘এটা ফার্নান্দিনহো নাকি ফার্নান্দো? দুজন তো একই রকম।’ পরে অবশ্য দর্শকদের কাছে বাধ্য হয়ে ক্ষমা চেয়েছেন। মেইল অনলাইন।	1
টাকা? ফুঁ! দলবদলে মনের মতো খেলোয়াড় কিনতে পারছেন না। যাঁকে পছন্দ হয়, দামে পোষায় না। কমবেশি সব ক্লাবকেই তাই আপস করতে হয়। তবে লুই ফন গালের এই চিন্তা নেই। ম্যানচেস্টার ইউনাইটেড কোচের দাবি, টাকা নিয়ে অন্তত তাঁকে ভাবতে হয় না। বেশ কয়েক দিন থেকেই শোনা যাচ্ছে, বিশ্বের সবচেয়ে দামি খেলোয়াড় গ্যারেথ বেলকে রিয়াল মাদ্রিদ থেকে রেকর্ড অর্থে নিয়ে আসবে ইউনাইটেড। ফন গাল সেটা নিয়ে কিছু বলেননি, তবে টাকার জন্য যে ইউনাইটেড আটকাবে না সেটা পরিষ্কার করে দিলেন, ‘টাকা কোনো সমস্যা নয়!’ ফন গালকে যে গৌরী সেনের মতো অর্থ ব্যয়ের স্বাধীনতা পেয়েছেন, সেটা মৌসুমের শুরুতেই বোঝা গেছে। খেলোয়াড় কিনতে ১৮ কোটি ইউরো খরচ করেছে ইউনাইটেড, রেকর্ড গড়ে নিয়ে এসেছে অ্যাঙ্গেল ডি মারিয়াকে। গোলডটকম।	1
স্বীকৃতি পেলে-ম্যারাডোনা কখনো ব্যালন ডি’অর জেতেননি। তবে ১৯৯৯ সালে ব্যালন ডি’অর জয়ীদের ভোটে শতাব্দীর সেরা ফুটবলার নির্বাচিত হন পেলে, ম্যারাডোনা দ্বিতীয়।	1
রোনালদো, মেসি, না নয়্যার? ক্রিস্টিয়ানো রোনালদো? লিওনেল মেসি? নাকি ম্যানুয়েল নয়্যার? জুরিখের ঝলমলে মঞ্চে আজ রাতে সবচেয়ে বড় প্রশ্ন এটাই। জবাবটা ওই মঞ্চেই পাওয়া যাবে। তবে তার আগ পর্যন্ত একই প্রশ্ন ঘুরপাক খাচ্ছে সারা বিশ্বের ফুটবলপ্রেমীদের মনেও। কে পাবেন গত বছরের পারফরম্যান্সের সর্বোচ্চ ব্যক্তিগত স্বীকৃতি? ফিফা-ব্যালন ডি’অরের সোনালি ট্রফিটা যাবে কার হাতে? একটা বড় অংশ বলছেন, ক্রিস্টিয়ানো রোনালদো। ফুটবলবিষয়ক ওয়েবসাইট গোলডটকমের পাঠকদের শতকরা ৫৭.২ ভাগ ভোট পড়েছে পর্তুগিজ উইঙ্গারের বাক্সে। গার্ডিয়ান কিংবা ইনডিপেনডেন্ট-এর মতো ব্রিটিশ দৈনিকগুলোর জরিপেও রোনালদো এগিয়ে। ব্যালন ডি’অরের সিংহাসন থেকে চার বছর পর মেসিকে সরিয়ে গত বছর রাজমুকুট পরেছিলেন রোনালদো। তারপর পুরো বছরটা এত অসাধারণ কাটিয়েছেন যে আজ তাঁকে আবারও সেই ট্রফি হাতে দেখাটাই সবচেয়ে স্বাভাবিক বলে মনে হচ্ছে। কিন্তু মেসি কি বিনা যুদ্ধে হার মেনে নেওয়ার পাত্র! বছরজুড়ে তিনিও রোনালদোর সঙ্গে পাল্লা দিয়ে গোল করেছেন। পাল্লা দিয়ে চলেছে দুজনের রেকর্ড গড়া আর মাইলফলক ছোঁয়ার খেলাও। শেষ পর্যন্ত গোলের পরিসংখ্যানে খুব বেশি ব্যবধান নেই দুজনের। ক্লাব ও দেশের হয়ে ২০১৪ সালে ৬০ ম্যাচে ৬১ গোল করেছেন রোনালদো, করিয়েছেন ২২টি। অন্যদিকে এই সময়ে ৬৬ ম্যাচে মেসির গোল ৫৮, সতীর্থদের বানিয়ে দিয়েছেন ২১টি গোল। তবে দলগত অর্জনে এগিয়ে রোনালদোই। রিয়ালের হয়ে গত বছর চারটি শিরোপা জিতেছেন পর্তুগিজ উইঙ্গার। অন্যদিকে আর্জেন্টিনাকে বিশ্বকাপের ফাইনালে নিয়ে যাওয়া মেসি নিজে গোল্ডেন বল জিতলেও ক্লাব কিংবা দেশের হয়ে কোনো শিরোপা জিততে পারেননি গত বছর। এ তো গেল মেসি রোনালদোর কথা। ব্যালন ডি’অর নিয়ে আলোচনা-বিতর্কে এই দুই মহারথীর ছায়ায় ঢাকা পড়ে থাকলেও অনেকেই কিন্তু এবার ট্রফি দেখছেন নয়্যারের হাতে। গোলরক্ষক বলে তাঁর পারফরম্যান্সটা মেসি-রোনালদোর পারফরম্যান্সের সঙ্গে তুলনা করা কিছুটা কঠিন। গত বছর ৬৫ ম্যাচ খেলে ৩২টি ‘ক্লিন শিট’ রেখেছেন বায়ার্ন মিউনিখ ও জার্মানির গোলরক্ষক। তার মানে, গড়ে প্রতি দুই ম্যাচের একটিতে গোল না খেয়ে থেকেছেন নয়্যার। জার্মান কোচ জোয়াকিম লোর ভাষায়, ‘সে গোলকিপিং ব্যাপারটাকে নতুন মাত্রা দিচ্ছে প্রতিনিয়ত।’ নয়্যার ছাড়া অন্য কেউ ব্যালন ডি’অর পেলে তিনি যে খুব হতাশ হবেন সেটাও বলে দিয়েছেন স্পষ্ট করে। গত বছর ফুটবলের সবচেয়ে বড় দলগত ট্রফি বিশ্বকাপ জিতেছেন নয়্যার, হয়েছেন বিশ্বকাপের সেরা গোলরক্ষকও। বায়ার্ন মিউনিখের হয়ে জিতেছেন বুন্দেসলিগা ও জার্মান কাপ। তবে ব্যালন ডি’অরের ইতিহাস বলছে, এত কিছুর পরও একজন গোলরক্ষকের এ ট্রফি জেতা কিছুটা কঠিন। ১৯৬৩ সালে লেভ ইয়াসিন ছাড়া আর কখনো কোনো গোলরক্ষক ব্যালন ডি’অর জিততে পারেননি। গত কয়েক দশকের মধ্যে সেরা তিনে ছিলেন শুধু জিয়ানলুইজি বুফন (২০০৬ সালে দ্বিতীয়) ও অলিভার কান (২০০২ সালে তৃতীয়)। এবার নয়্যার কি পারবেন ‘লেভ ইয়াসিন’ হতে? এএফপি, রয়টার্স। মেসি, রোনালদো নয়, আমার পছন্দ নয়্যার। এবার এটা তারই পাওনা। ডিয়েগো ম্যারাডোনা বিশ্বকাপজয়ী দলের কারও পাওয়া উচিত। আমি চার বছর আগেও বলেছিলাম, স্পেনের কারও জেতা উচিত ছিল। এবার বলছি, জার্মানির কারও জেতা উচিত। মিশেল প্লাতিনি রোনালদো গত বছর যা করছে তা অবিশ্বাস্য। সে যেভাবে গোল করছে তা আমার কিংবা আমার আগের সময়ে চিন্তা করাও যেত না। এটা তাই তারই প্রাপ্য। রোনালদো (ব্রাজিল) মেসি-রোনালদো দুজনই অসাধারণ ফুটবলার। কিন্তু বিশ্বকাপ বিবেচনায় নয়্যারকেই আমার পছন্দ। জিকো আমি তো মেসি ছাড়া অন্য কাউকে ট্রফি হাতে দেখছি না আন্দ্রেস ইনিয়েস্তা	1
ফক্স টিভিতে সব ম্যাচ এমনিতে চ্যানেল নাইনের সৌজন্যে বঙ্গবন্ধু কাপের নয়টি ম্যাচই সরাসরি দেখা যাবে। এর সঙ্গে অস্ট্রেলিয়াভিত্তিক ফক্স টিভি যোগ দিলে তো কথাই নেই। টুর্নামেন্টটা পাবে বৈশ্বিক রূপ। কাল ঠিক এ সুসংবাদটাই জানালেন বঙ্গবন্ধু কাপের স্পনসর চ্যানেল নাইনের ব্যবস্থাপনা পরিচালক এনায়েতুর রহমান, ‘টুর্নামেন্টের সব ম্যাচই দেখাবে ফক্স টিভি (ফক্স এশিয়া)। গোটা এশিয়াতেই তারা এটা কাভার করবে। যুক্তরাষ্ট্র, অস্ট্রেলিয়াতেও সম্প্রচারের চেষ্টা চলছে। সম্প্রচার হবে আন্তর্জাতিক মানের। বাংলা ধারাভাষ্য তো থাকবেই, বিদেশ থেকে ইংরেজি ধারাভাষ্যকার আনা হবে।‘ আরও যোগ করেন, ‘এখন পর্যন্ত টুর্নামেন্ট নিয়ে আমরা ভালো সাড়া পাচ্ছি।’ ১৬-২৭ জানুয়ারি হওয়ার কথা ছিল বহুল প্রতীক্ষিত এই টুর্নামেন্টটি। কিন্তু নানা কারণে এটি ১৩ দিন পিছিয়েছে। বিশেষ করে বাহরাইনকে রাখতে গিয়েই পূর্বঘোষিত সময়ে শুরু করা যায়নি। ওই সময়ে বাহরাইন অনূর্ধ্ব-২৩ দলের খেলা আছে, যেহেতু এই দলটিই আসবে বঙ্গবন্ধু কাপে, তাই তাদের সুবিধাটা বিবেচনায় নিতে হয়েছে আয়োজক বাফুফেকে। মেলবোর্নে গত ৯ জানুয়ারি এএফসির বিশেষ কংগ্রেসে টুর্নামেন্টের পাঁচ বিদেশি দল বাহরাইন, মালয়েশিয়া, সিঙ্গাপুর, থাইল্যান্ড ও শ্রীলঙ্কার সঙ্গে আলোচনা করে ঠিক হয়েছে, বঙ্গবন্ধু কাপ মাঠে গড়াবে ২৯ জানুয়ারি। ফাইনাল ৮ ফেব্রুয়ারি। তবে ঢাকা ও সিলেটে খেলা আয়োজনের পূর্বপরিকল্পনা বহালই আছে।	1
ডু প্লেসি বনাম গেইল! ম্যাচ শুরুর সময় খানিকটা মেঘলা জোহানেসবার্গের আকাশ। কে জানত, মেঘ ভিড় করবে দুই দলের বোলারদের মনের আকাশেও! আকাশ কাঁদল না, তবে চার-ছয়ের বৃষ্টিতে ভিজল ওয়ান্ডারার্স স্টেডিয়াম। প্রথমে ক্যারিবিয়ান বোলারদের কাঁদিয়ে ছাড়লেন ফাফ ডু প্লেসি। নিজ বোলারদের হয়ে শোধ নিলেন পরে ক্রিস গেইল, ছাতু বানালেন দক্ষিণ আফ্রিকা বোলারদের। ডু প্লেসি সেঞ্চুরি পেলেও অবশ্য অল্পের জন্য পারেননি গেইল। তবে রান তাড়া করার নতুন রেকর্ড গড়ে দ্বিতীয় টি-টোয়েন্টিটা জিতে নিয়েছে গেইলের ওয়েস্ট ইন্ডিজই। রিচার্ড লেভি যখন টি-টোয়েন্টিতে দ্রুততম সেঞ্চুরির রেকর্ড গড়েছিলেন (৪৫), ডু প্লেসির তখন অভিষেকও হয়নি। সেই লেভি দল থেকে ছিটকে গেছেন। তাঁর রেকর্ডকেও প্রায় ছিটকে দিচ্ছিলেন কাল ডু প্লেসি। শেষ পর্যন্ত পারেননি ১ বলের জন্য, দক্ষিণ আফ্রিকা অধিনায়কের ৪৬ বলে সেঞ্চুরি টি-টোয়েন্টিতে দ্বিতীয় দ্রুততম। অধিনায়কের ঝড়ে দক্ষিণ আফ্রিকা ২০ ওভারে তুলেছে ৭ উইকেটে ২৩১। ঝড়ের জবাব ওয়েস্ট ইন্ডিজ দিয়েছে ঝড়েই। এই মাঠেই অস্ট্রেলিয়ার ৪৩৪ রান টপকে জিতেছিল দক্ষিণ আফ্রিকা। কাল বিপরীত অভিজ্ঞতা হলো দক্ষিণ আফ্রিকার, ক্যারিবিয়ানরা জিতে গেল ৪ বল ও ৪ উইকেট হাতে রেখেই। ৪১ বলে ৯ চার ও ৭ ছয়ে ৯০ করে ফিরেছেন গেইল। ৩৯ বলে ৬০ করে আউট মারলন স্যামুয়েলস। দ্বিতীয় উইকেটে দুজন যোগ করেছেন ১৫২ রান। ডু প্লেসি উইকেটে গিয়েছিলেন প্রথম ওভারে মরনে ফন উইক আউট হওয়ার পর। তৃতীয় উইকেটে ১০৫ রানের জুটিতে ডু প্লেসির সঙ্গী ডেভিড মিলার ২৬ বলে ৪৭ করে রানআউট হন। ডু প্লেসি প্রথম ফিফটি করেন ২৩ বলে, পরেরটিও ঠিক ২৩ বলে। তাঁর ইনিংসে ছিল ১১টি চার ও ৫টি ছয়। টেন ক্রিকেট, ক্রিকইনফো।	1
সাফ থেকে বেরিয়ে গেল আফগানিস্তান চ্যাম্পিয়নদের ছাড়াই সাফ টুর্নামেন্ট! হ্যাঁ, আগামী ডিসেম্বরে ভারতে অনুষ্ঠেয় নবম সাফে থাকছে না আফগানিস্তান। শুধু এই সাফ নয়, সাফ টুর্নামেন্টে আর খেলবে না তারা। দক্ষিণ এশিয়ার ফুটবল মানচিত্র থেকে দেশটি বেরিয়ে যোগ দিয়েছে মধ্য এশিয়ায়। তারা চেষ্টা করছিল আগে থেকেই। সেটি সফল হলো মেলবোর্নে ৯ জানুয়ারি এএফসির বিশেষ কংগ্রেসে। এই কংগ্রেসেই আলোচনা হয় আফগানিস্তানের মধ্য এশিয়ায় যোগ দেওয়ার প্রস্তাবটি। তাতে সম্মতি দিয়েছে এশিয়ার সব দেশ। কংগ্রেস থেকে দেশে ফিরে বাফুফে সভাপতি কাজী সালাউদ্দিন জানালেন, সাফের ক্ষতি হবে না এমনটা ভেবেই আফগানিস্তানের বেরিয়ে যাওয়ার প্রস্তাবে সাফের পক্ষ থেকে আপত্তি তোলা হয়নি। এশিয়ার ফুটবল এত দিন বিভক্ত ছিল দক্ষিণ, পূর্ব, পশ্চিম ও আসিয়ান অঞ্চলে। দক্ষিণের সঙ্গে ছিল মধ্য এশিয়া। এখন মধ্য এশিয়া আলাদা হওয়ায় পাঁচটি অঞ্চল হলো এশিয়ার ফুটবলে। মধ্য এশিয়ায় দল ছিল মাত্র পাঁচটি—ইরান, উজবেকিস্তান, তুর্কমেনিস্তান, কিরগিজস্তান ও তাজিকিস্তান। ইরান খুব করেই চাইছিল একটি দল বাড়াতে। পার্শ্ববর্তী দেশ আফগানিস্তানকে নিতে তারা তদবির চালিয়ে আসছিল এএফসিতে। আফগানিস্তান চলে যাওয়ায় সাফে দলসংখ্যা সাতে নেমে এল। ২০০৫ চতুর্থ করাচি সাফ ফুটবলে আফগানিস্তানের সাফ অভিষেক। আফগানিস্তান আসার পর সাফে প্রতিদ্বন্দ্বিতা বেড়ে যায়। সাম্প্রতিক সময়ে দলটি এই অঞ্চলে ছড়ি ঘোরাতে শুরু করে যাতে ভারতও পাত্তা পাচ্ছিল না। তবে আফগানিস্তানের বিদায়ে সাফের জৌলুশ কমবে না বলেন মনে করেন বাংলাদেশ দলের অধিনায়ক মামুনুল, ‘আফগানিস্তান চলে যাওয়ায় তারা আরও ওপরের স্তরে খেলতে পারবে। এতে তাদের লাভ হলো। তবে সাফের কোনো ক্ষতি হবে না।’	1
হকিতে স্কুলছাত্রদের বৃত্তি ঢাকাসহ ২৩ জেলার ৪৬ জন স্কুলছাত্রকে হকি খেলার জন্য বৃত্তি দিচ্ছে হকি ফেডারেশন। পৃষ্ঠপোষক ফার্স্ট সিকিউরিটি ইসলামী ব্যাংক। প্রতিটি ছাত্র বার্ষিক ১২ হাজার টাকা করে বৃত্তি পাবে। আগামী মাস থেকেই ছাত্রদের ব্যাংক অ্যাকাউন্টে জমা হবে টাকা। কাল ফেডারেশনকে প্রথম কিস্তির ৫ লাখ ৫২ হাজার টাকার চেক দিয়েছে ব্যাংকটি। গত বছরের জাতীয় স্কুল হকি প্রতিযোগিতা ছাড়াও সারা দেশ থেকে বাছাই করা ১০০ খেলোয়াড় থেকে চূড়ান্ত করা হয় এই ৪৬ জনকে। সবাই অভাবী পরিবারের ছেলে। নারায়ণগঞ্জের দীপ্ত বৃত্তি পেয়ে খুব খুশি, ‘আনন্দটা বলে বোঝাতে পারছি না। আমার পড়াশোনার খরচ চালানোর কোনো চিন্তা রইল না আর।’ স্কুলজীবনেই খেলোয়াড়দের বৃত্তি দিতে পেরে আনন্দিত ফেডারেশনের সাধারণ সম্পাদক খাজা রহমতউল্লাহ, ‘সারা দেশে হকি ছড়িয়ে দিতে এটা আমাদের প্রথম পদক্ষেপ। আশা করি ক্রিকেট-ফুটবলের মতো ভবিষ্যতে হকিতেও ক্যারিয়ার গড়তে পারবে এরা।’	1
রোনালদো–বেল টানাপোড়েন? চাইলেই বলটা দিতে পারতেন ক্রিস্টিয়ানো রোনালদোকে। তা থেকে সিআর সেভেন গোল করতে না পারলে সেটি হতো বিস্ময়কর। কিন্তু গ্যারেথ বেল রোনালদোকে বল না বাড়িয়ে নিজেই শট নিলেন। গোল দেওয়া দূরে থাক, শট রাখতে পারলেন না পোস্টেই। রোনালদো সতীর্থের ওপর ক্ষোভটা আড়াল করার কোনো চেষ্টাই করলেন না। রিয়াল মাদ্রিদের ওয়েলশ উইঙ্গারকে ঘরের মাঠে দর্শকদের দুয়ো শুনতে হলো। অথচ রিয়ালের জয়ের ধারায় ফেরা নিয়েই কথা হওয়া উচিত ছিল। টানা ২২ ম্যাচ জেতার পর যে দল উড়ছিল, পরপর দুই ম্যাচ হারায় ‘গেল গেল’ রবও উঠে গিয়েছিল। অবশেষে পরশু রিয়াল ফিরল রিয়ালের মতোই, এসপানিওলকে ৩-১ গোলে হারিয়ে কার্লো আনচেলত্তি তো সমর্থকদের খোঁচা দেওয়ার উপলক্ষও পেয়ে গিয়েছিলেন। অথচ রিয়াল কোচকে কথা বলতে হলো বেলকে নিয়ে! কারণ আছে অবশ্য। বেল আগের সপ্তাহে ভ্যালেন্সিয়ার সঙ্গে ম্যাচেও এমন করেছিলেন। প্রতি-আক্রমণে বল পেয়ে করিম বেনজেমাকে সেটি দেওয়াই যেখানে উচিত ছিল, তা না করে নিজে মারতে গিয়ে সুযোগটা নষ্ট করেন। ভাগ্য ভালো, পরশু মিস করার আগেই নিজে ফ্রি-কিক থেকে দুর্দান্ত একটা গোল করেছিলেন। সঙ্গে হামেস রদ্রিগেজ ও নাচোর গোলে রিয়াল বড় জয়ই পেয়েছে। আনচেলত্তি বেলের প্রশংসাই করেছেন, ‘বেল খুবই ভালো খেলেছে। তার খেলায় তীব্রতা ছিল, সে একটা গোল করেছে, প্রথম গোলেও তার অবদান ছিল। আমার তো মনে হয় সে খুবই ভালো খেলেছে। আর এটিকে (বল না দেওয়া) এত বড় করে দেখার কিছু নেই।’ কিন্তু বেল কি আসলে স্বার্থপরের মতো খেলেননি? কূটনৈতিক উত্তর আনচেলত্তির, ‘এই দলে নিঃস্বার্থপরতা খুবই গুরুত্বপূর্ণ। যদি কেউ স্বার্থপর হওয়ার চেষ্টা করে তাহলে তো সেটি নিয়ে মাথা ঘামাতেই হবে।’ এমনও প্রশ্ন উঠেছে, রোনালদো ও বেলের মধ্যে কি কোনো টানাপোড়েন চলছে? কোচ বলটা ‘ক্লিয়ার’ করে দিলেন, ‘ওদের দুজনের (রোনালদো ও বেলের) মধ্যে তো বটেই, বাকিদের মধ্যেও সম্পর্ক খুবই ভালো। আমাদের সবার লক্ষ্য অভিন্ন, রিয়াল মাদ্রিদকে যতটা সম্ভব উঁচুতে নিয়ে যাওয়া।’ ডিফেন্ডার নাচোর কণ্ঠেও কোচের সুর, ‘ওদের সম্পর্কটা দুর্দান্ত’। আর মিডফিল্ডার ইসকোর দাবি, বেল রোনালদোকে দেখেইননি! এএফপি, গোলডটকম।	1
জয়াবর্ধনেকে ছাপিয়ে অ্যান্ডারসন শুরুতে ম্যাককালাম-ঝড় আর পরে কোরি অ্যান্ডারসনের দুর্দান্ত ইনিংস। আর তাতেই বিফলে গেল মাহেলা জয়াবর্ধনের দারুণ সেঞ্চুরি, হেরে গেল শ্রীলঙ্কা। ক্রাইস্টাচার্চে প্রথম ওয়ানডেতে ৩ উইকেটে জিতে সিরিজেও এগিয়ে গেল নিউজিল্যান্ড। শ্রীলঙ্কার ২১৮ রান তাড়া করতে নেমে স্কোরবোর্ডে কোনো রান জমা হওয়ার আগেই মার্টিন গাপটিলকে হারায় নিউজিল্যান্ড। কিন্তু ব্রেন্ডন ম্যাককালামের পাল্টা প্রতিরোধে প্রায় দিশেহারা হয়ে যান শ্রীলঙ্কান বোলাররা। মাত্র ১৯ বলে ৩ ছক্কা আর ৬ চারে হাফ সেঞ্চুরি করেন কিউই অধিনায়ক, নিউজিল্যান্ডের প্রথম ৫০ রান আসে তাই মাত্র ৫.১ ওভারে! ম্যাককালাম অবশ্য বেশিক্ষণ টেকেননি, ২২ বলে ৫১ রান করে ফিরে যান সচিত্রা সেনানায়েকের বলে। তাঁর বিদায়ের পর হঠাৎ করেই খেই হারিয়ে ফেলে নিউজিল্যান্ডও। ১ উইকেটে ৬৩ থেকে ১০১ রান পর্যন্ত যেতেই হারায় আরও ৪ উইকেট। তবে ব্যাট হাতে এই ধাক্কা সামাল দিয়ে রাখেন অ্যান্ডারসন। ৯৬ বলে ৮১ রানের দারুণ ইনিংস খেলে ৪১তম ওভারে অ্যান্ডারসন যখন আউট হন, জয় কিউইদের প্রায় হাতের নাগালে। এর আগে টস জিতে ব্যাট করতে নামা শ্রীলঙ্কাও শুরুতেই বিপদে পড়ে ৮২ রানে ৪ উইকেট হারিয়ে। তবে বিপর্যয় থেকে লঙ্কানদের টেনে তোলেন বর্ষীয়ান জয়াবর্ধনে। অন্য প্রান্তে সতীর্থদের আসা-যাওয়ার মাঝে অবিচল থেকে জয়াবর্ধনে তুলে নেন ক্যারিয়ারের ১৮তম ওয়ানডে সেঞ্চুরি। কিন্তু তাঁর সতীর্থদের অন্য কেউ বড় ইনিংস খেলতে না পারায় কিউইদের সামনে খুব বড় লক্ষ্যও দিতে পারেনি শ্রীলঙ্কা। সংক্ষিপ্ত স্কোর শ্রীলঙ্কা: ৫০ ওভারে ২১৮/৯ (করুনারত্নে ৫, দিলশান ১৯, সাঙ্গাকারা ৪, জয়াবর্ধনে ১০৪, ম্যাথুস ১৫, থিরিমান্নে ২৩, মেন্ডিস ২৩, পেরেরা ০, কুলাসেকারা ৬*, সেনানায়েকে ৭, ইরাঙ্গা ৫*; ম্যাকলেনাহান ৪/৩৬, মিলনে ২/৩৭, নাথান ম্যাককালাম ১/৩৮, অ্যান্ডারসন ১/৬১)। নিউজিল্যান্ড: ৪৩ ওভারে ২১৯/৭ (গাপটিল ০, ব্রেন্ডন ৫১, উইলিয়ামসন ১৫, ল্যাথাম ১৫, এলিয়ট ১, অ্যান্ডারসন ৮১, রনকি ১৭, নাথান ২৫*, মিলনে ৭*; দিলশান ২/২৮, কুলাসেকারা ২/৪৩, সেনানায়েকে ২/৪৩, ইরাঙ্গা ১/৪৯)। ফল: নিউজিল্যান্ড ৩ উইকেটে জয়ী। ম্যান অব দ্য ম্যাচ: কোরি অ্যান্ডারসন।	1
ফেদেরারের ১০০০ সবচেয়ে বেশি ১৭ গ্র্যান্ড স্লামের মালিক। ১৬ বছরের ক্যারিয়ারে পেয়েছেন সম্ভাব্য সবকিছুই। ক্যারিয়ারের গোধূলিবেলায় এসে এবার আরেকটি অসাধারণ মাইলফলক ছুঁয়ে ফেললেন রজার ফেদেরার, মিলোস রাওনিচকে হারিয়ে কাল পেয়ে গেছেন সহস্রতম জয়। উপলক্ষটা আরও বেশি বর্ণিল এ কারণেই যে ব্রিসবেন ওপেনের ট্রফিটাও এতে তোলা হলো হাতে! ফেদেরারের এই অর্জনও অনন্য নয়। ১০৭১টি জয় নিয়ে ইভান লেন্ডল আছেন দুইয়ে, ১২৫৩টি জয় নিয়ে সবার ওপরে জিমি কনর্স। তবে একটা অনন্য কীর্তি হলো ফেদেরারের, টানা ১৫টি বছর অন্তত একটি করে এটিপি শিরোপা জিতলেন। সেই ১৯৯৮ সালে ফ্রান্সের গিয়োম রুর বিপক্ষে পেয়েছিলেন প্রথম জয়, পরশু হাজারতম জয়ে হাতে তুললেন ৮৩তম ট্রফি। আর আগের রেকর্ডটি ছিল ইভান লেন্ডলের, ১৯৮০ থেকে ১৯৯৩ পর্যন্ত টানা ১৪ বছর ট্রফি জিতেছিলেন আটবারের গ্র্যান্ড স্লামজয়ী চেক বংশোদ্ভূত আমেরিকান। অর্জনে উজ্জ্বল দিনটা আরও স্মরণীয় হয়ে গেছে দুজন প্রাতঃস্মরণীয় ব্যক্তির উপস্থিতিতে। ব্রিসবেন ইন্টারন্যাশনালের ট্রফিটা ফেদেরারের হাতে তুলে দিয়েছেন রয় এমারসন, আর হাজারতম জয়ের জন্য তাঁকে বিশেষ একটা পুরস্কার দিয়েছেন রড লেভার। ‘ফেডেক্সে’র কণ্ঠে সেই উচ্ছ্বাস, ‘দুজন গ্রেটের সামনে ১০০০তম জয় পাওয়াটা আসলেই বিশেষ কিছু। কোনো সন্দেহ নেই, এটা বিশেষ একটা মুহূর্ত। আমি এটা কখনোই ভুলব না।’ তবে জয়টা সহজে আসেনি। রাওনিচ ভালোই ঘাম ঝরিয়ে ছেড়েছেন। প্রথম সেট ৬-৪ গেমে জেতার পর দ্বিতীয় সেটে ফেদেরার হেরে বসেন টাইব্রেকারে। শেষ পর্যন্ত প্যাট রাফটার অ্যারেনায় কানাডিয়ান প্রতিপক্ষকে হারিয়েছেন ৬-৪, ৬-৭ (২/৭), ৬-৪ গেমে; সময় লেগেছে দুই ঘণ্টা ১৩ মিনিট। এএফপি।	1
ওয়ানডে ছাড়ছেন মিসবাহ ওয়ানডে ছাড়ার ঘোষণা দিলেন মিসবাহ-উল-হক। বিশ্বকাপেই শেষবারের মতো রঙিন পোশাক গায়ে চড়াবেন পাকিস্তান অধিনায়ক। ৪০ পেরোনো এই ক্রিকেটার অবশ্য টেস্ট ক্রিকেট চালিয়ে যাওয়ার সিদ্ধান্তই নিয়েছেন। কাল ঘোষণা দিলেও কয়েক দিন আগেই পিসিবি চেয়ারম্যান শাহরিয়ার খানকে নিজের সিদ্ধান্তের কথা জানিয়েছিলেন মিসবাহ। এএফপি।	1
মোহামেডানে এক ব্রাজিলিয়ান মোহামেডানে ট্রায়াল দিতে এক ব্রাজিলিয়ান ফুটবলার আজ ঢাকা আসছেন। মার্সিও গ্লাডসন নামের এই ডিফেন্ডার খেলেন সিঙ্গাপুরে। এ ছাড়া গিনি থেকে তিন-চারজন ও নাইজেরিয়ার একজন ফুটবলারকে ট্রায়ালে ডেকেছে মোহামেডান। এখন পর্যন্ত সাদাকালো শিবিরে বিদেশি কোটায় গিনির ইসমাইল বাঙ্গুরার খেলা নিশ্চিত।	1
মধুর-অম্ল! সবশেষে টেস্টে শূন্য করার পর বাদ পড়েছিলেন। আড়াই বছর পর টেস্ট দলে ফিরেই সুরেশ রায়না পেলেন ‘চশমা।’ মানে দুই ইনিংসেই শূন্য, পেয়ার! নিজের দুই টেস্ট আগে, ইংল্যান্ডের বিপক্ষে ওভালেও পেয়ার পেয়েছিলেন রায়না। অনেকের হয়তো মনেও নেই, এই রায়নাই সেঞ্চুরি করেছিলেন টেস্ট অভিষেকে! টেস্ট ক্রিকেটে রায়নার প্রথম চার ইনিংস ছিল ১২০, ৬২, ৪১* ও ৮৬! এখন গড় ২৬.৪৮। যা-ই হোক, টেস্ট অভিষেকে সেঞ্চুরি করেছেন এখনো ৯৮ জন। তাঁদের মধ্যে পরে দুবার পেয়ার পেয়েছেন রায়না ছাড়া আর মাত্র তিনজন—ওয়েস্ট ইন্ডিজের আলভিন কালিচরণ, অস্ট্রেলিয়ার মার্ক ওয়াহ ও বাংলাদেশের মোহাম্মদ আশরাফুল।	1
স্পিনে অস্ট্রেলিয়া জয়ের প্রতিজ্ঞা অস্ট্রেলিয়ার উইকেট মানেই চোখধাঁধানো গতি। মুখের দিকে ধেয়ে আসা সব বাউন্সার। পেসাররাই সেখানে ব্যাটসম্যানদের যমদূত। সাপের মতো ছোবল দেওয়া দূরের কথা, স্পিনারদের ঘূর্ণিবলই বরং ওইসব উইকেটে কিছুটা স্বস্তি দেয় ব্যাটসম্যানদের। বিশ্বকাপের উইকেট শেষ পর্যন্ত কেমন হবে কে জানে, তবে অস্ট্রেলিয়ার উইকেট সম্পর্কে সাধারণ ধারণা এমনই। গ্রুপপর্বে বাংলাদেশের দুটি ম্যাচ আছে নিউজিল্যান্ডেও। তবে অস্ট্রেলিয়াতেই চারটি ম্যাচ বলে বাংলাদেশে বিশ্বকাপ নিয়ে আলোচনায় ‘অস্ট্রেলিয়া, অস্ট্রেলিয়া’ রবই বেশি শোনা যাচ্ছে। যে অস্ট্রেলিয়াকে মনে করা হয় পেসারদের স্বর্গভূমি। সেখানে ব্যাটসম্যানদের কাজটা তো চ্যালেঞ্জিং হবেই, স্পিনারদের কাজটাও কি নয়? আরাফাত সানি ও তাইজুল ইসলাম তা মানছেন না। দুজনই বাঁহাতি স্পিনার এবং জাতীয় দলে মোটামুটি নতুন। দুজনেরই প্রথম বিশ্বকাপ। কিন্তু অস্ট্রেলিয়াকে ঘিরে ‘পেস, পেস’ রবে তাঁরা ভ্রুক্ষেপই করছেন না। ওখানকার পেসসহায়ক উইকেটও স্পিনারদের দিকে হাত বাড়িয়ে দিতে পারে বলেই তাঁদের বিশ্বাস। কাল বিশ্বকাপ প্রস্তুতি শুরুর প্রথম দিনে আনুষ্ঠানিকভাবে সংবাদমাধ্যমের মুখোমুখি হয়েছিলেন দুজন। মাইক্রোফোনটা নিজের দিকে ঘুরিয়ে নিয়ে প্রথমে তাইজুল বললেন, ‘ওয়েস্ট ইন্ডিজ সিরিজে খেলেছি, ওখানেও কিন্তু বাউন্সি উইকেটই ছিল। আল্লাহর রহমতে ওখানে ভালো হয়েছে। আত্মবিশ্বাস রাখাটা অনেক বড় ব্যাপার। যত আত্মবিশ্বাস রাখব, ততই ভালো হবে।’ আর সানি তো স্পিনারদের জন্য অস্ট্রেলিয়ার মাঠে সুবিধাই খুঁজে পাচ্ছেন, ‘অস্ট্রেলিয়ার মাঠগুলো অনেক বড়, পেস বলে মারলে দেখা যাবে সহজেই বাউন্ডারি হচ্ছে। স্পিন বলে সেটা না-ও হতে পারে।’ অস্ট্রেলিয়ার উইকেট সম্পর্কে ধারণা পেতে টেলিভিশনে নিয়মিত দেখেছেন সদ্য শেষ হওয়া ভারত-অস্ট্রেলিয়া সিরিজের ম্যাচ, বাদ দিচ্ছেন না বিগ ব্যাশও। তা ছাড়া অস্ট্রেলিয়ায় যাওয়ার পরও হাতে বেশ কিছুদিন সময় পাওয়া যাবে। বাউন্সি উইকেটের সঙ্গে মানিয়ে নেওয়াটা তাই সমস্যা মনে হচ্ছে না সানির। আর অস্ট্রেলিয়ার উইকেট সম্পর্কে যাঁদের ধারণা আছে, তাঁদের সাহায্য তো পাচ্ছেনই। বিগ ব্যাশে খেলার সুবাদে সাকিব এ ব্যাপারে অনেকটাই অভিজ্ঞ এখন। অস্ট্রেলিয়ায় খেলার অভিজ্ঞতা আছে মাশরাফি-তামিমসহ বিশ্বকাপের দলে থাকা আরও কয়েকজন ক্রিকেটারের। কাজে লাগবে কোচ চন্ডিকা হাথুরুসিংহের সেখানে বছর চারেক কাজ করে আসার অভিজ্ঞতাও। সানিই বলছিলেন, ‘হেড কোচ হাথুরুসিংহে অনেক দিন অস্ট্রেলিয়ার কন্ডিশনে কাজ করেছেন। তাঁর অভিজ্ঞতা কাজে লাগবে। ভিন্ন কন্ডিশন বলতে আমাদের উইকেটটা একটু লো, আর ওখানে বাউন্স একটু বেশি। আমাদের কাজ হচ্ছে সঠিক জায়গায় বল করা।’ বাংলাদেশের স্পিন আক্রমণের নেতৃত্ব থাকবে সাকিব আল হাসানের কাঁধে। কোনো ম্যাচে তিন বাঁহাতি স্পিনার খেলিয়ে দেওয়ার মতো চমক-জাগানিয়া সিদ্ধান্ত না হলে তাঁর সঙ্গে বিশেষজ্ঞ স্পিনার হিসেবে যোগ হতে পারেন তাইজুল বা সানির একজন। সানির বিশ্বাস, যে-ই সুযোগ পান, অস্ট্রেলিয়ার উইকেটে তাঁদের বোলিংও ব্যাটসম্যানদের বিপদে ফেলতে পারবে। দুজনই বাঁহাতি স্পিনার হলেও একটু যে আলাদা, বললেন সেটিও, ‘তাইজুল একটু ফ্লাইট দেয়, বল টার্ন করায়। আর আমি বল করি উইকেট সোজা, সব সময়ই চেষ্টা করি রান কম দিতে।’ বিশ্বকাপে খেলা যেকোনো ক্রিকেটারের জন্যই বড় এক স্বপ্নপূরণের মতো ব্যাপার। তাইজুল স্বপ্নটা দেখেছেন অনেক আগে থেকেই, ‘স্বপ্ন তো মানুষ হঠাৎ করে দেখে না। যখন টেস্ট সিরিজ খেলেছি, তখন চিন্তা করেছি ওয়ানডে খেলার। মনের মধ্যে কাজ করেছে, যখন সুযোগ পাব তখন এমন কিছু করব, যাতে আমি আরও ভালো জায়গায় খেলতে পারি।’ একই স্বপ্ন ছিল সানিরও। সেই স্বপ্নপূরণটা যখন সময়ের ব্যাপার, তাঁর চোয়াল হয়ে যাচ্ছে প্রতিজ্ঞাবদ্ধ, ‘বিশ্বকাপ স্বপ্নের মতো; কিন্তু কেবল স্বপ্নের মধ্যে থাকলেই হবে না। এখান থেকে বের হতে হবে। আমরা ম্যাচে ভালো খেলব, এটাই প্রতিজ্ঞা করতে হবে আমাদের।’ একই প্রতিজ্ঞা তাইজুলেরও। সঙ্গে তাঁর আছে একটা বিশেষ লক্ষ্য—সেরা ১০ বোলারের মধ্যে থাকা। বিরুদ্ধ পরিস্থিতিতেও সানি-তাইজুলের মুখে অস্ট্রেলিয়া জয়ের প্রতিজ্ঞা প্রেরণা হতে পারে গোটা দলের জন্যই।	1
বিশ্বকাপই শেষ মিসবাহর শহীদ আফ্রিদি আর মিসবাহ-উল-হক, দুজনের ব্যক্তিত্বের সংঘাত এখন একরকম প্রকাশ্যই হয়ে গেছে। তবে দ্বন্দ্ব থাকলেও একটা বিন্দুতে মিলে যাচ্ছেন দুই পাকিস্তানি ক্রিকেটার। বিশ্বকাপের পরই ওয়ানডে থেকে অবসর নেবেন বলে আগেই ঘোষণা দিয়েছেন আফ্রিদি। এবার তাঁর পথে হাঁটলেন ওয়ানডে ও টেস্ট অধিনায়ক মিসবাহও। রঙিন পোশাকে বিশ্বকাপেই শেষ ম্যাচটা খেলবেন ৪০ বছর বয়সী এই ব্যাটসম্যান। তবে বিশ্বকাপের পরও খেলে যেতে চান টেস্ট। অনেক চিন্তাভাবনা করেই সীমিত ওভারের ক্রিকেটকে বিদায় জানানোর সিদ্ধান্ত নিয়েছেন মিসবাহ, ‘বিশ্বকাপ ভালোভাবে খেলে অবসর নিতে চাই। এটাই আমার চূড়ান্ত সিদ্ধান্ত। পাকিস্তান ক্রিকেট বোর্ডকেও আমি এরই মধ্যে এটি জানিয়ে দিয়েছি।’ ১৫৩ ওয়ানডেতে ৪২.৮৩ গড়ে ৪ হাজার ৬৬৯ রান করা মিসবাহ দলকে ৭৮ ম্যাচে নেতৃত্ব দিয়ে জিতিয়েছেন ৪১টিতে। চাইছেন রঙিন পোশাকে শেষটাও স্মরণীয় করে রাখতেও, ‘বিশ্বকাপ জয় দিয়ে শেষ করার চেয়ে ভালো কিছু তো আর হতে পারে না। আমি সেটার জন্য সর্বোচ্চ চেষ্টাই করব।’ এএফপি, ক্রিকইনফো।	1
ব্রাভো-পোলার্ডের পাশে গেইল জোহানেসবার্গে গেইল-ঝড়ে উড়ে গেছে দক্ষিণ আফ্রিকা। কিন্তু শুধু ব্যাট হাতে নয়, মাঠের বাইরে কথায়ও ঝড় তুলেছেন ক্রিস গেইল। দুই সতীর্থ ডোয়াইন ব্রাভো ও কাইরন পোলার্ডকে বিশ্বকাপ দল থেকে বাদ দেওয়ায় ওয়েস্ট ইন্ডিয়ান ক্রিকেট বোর্ডকে (ডব্লুআইসিবি) ধুয়ে দিয়েছেন এই বিস্ফোরক ওপেনার। একহাত নিয়েছেন ক্লাইভ লয়েডের নেতৃত্বাধীন নির্বাচক কমিটিকে। পরশু ম্যাচের পর সংবাদ সম্মেলনে ব্যাপারটা উঠতেই যেন ক্ষোভে ফেটে পড়লেন গেইল, ‘কেউ বলতে পারবে না যে তারা দুজন দলে থাকার মতো নয়। আমি জানি, ওদের বলি বানানো হয়েছে। এটাকে হাস্যকর ছাড়া আর কী বলব! সত্যি, আমি হতভম্ব।’ ব্রাভোকে নাকি নির্বাচকেরা বলেছেন যে তাঁরা পরের বিশ্বকাপের জন্য দল তৈরি করছেন, এ কারণেই তাঁদের দুজনকে রাখা হয়নি এবারের দলে। যুক্তিটা তাঁর কাছে হাস্যকর, ‘এর মানে দাঁড়াচ্ছে, আমরা এই বিশ্বকাপ জেতার জন্য যাচ্ছি না, বরং পরের বিশ্বকাপের জন্য দল গঠন করছি। কী হাস্যকর!’ পরশু দক্ষিণ আফ্রিকার বিপক্ষে দুর্দান্ত জয়টা বাদ পড়া ওই দুই সতীর্থকেই উৎসর্গ করেছেন গেইল, ‘আমাদের ওয়ানডের দুজন বড় খেলোয়াড় বিশ্বকাপে থাকছে না। এটা সত্যি দুঃখজনক। ওদের জন্য এই সিরিজটা জিততে পেরে আমি খুব আনন্দিত।’ ক্রিকইনফো।	1
আগ্রাসী ওয়ার্নার ওয়ানডে অভিষেক হয়েছিল ২০০৯ সালে। কিন্তু তার পরও গত বিশ্বকাপে জায়গা হয়নি ডেভিড ওয়ার্নারের। তখন তাঁর গায়ে যে পুরোদস্তুর টি-টোয়েন্টি বিশেষজ্ঞের তকমা। পরে অবশ্য সেই তকমা ঝেড়ে ফেলে সব ফরম্যাটেই নিজেকে প্রমাণ করেছেন অস্ট্রেলিয়ান ওপেনার। এখন তো তাঁর টেস্ট পরিসংখ্যানও (৪৮.২০ গড়ে ৩১৩৩ রান, ১২টি সেঞ্চুরি, স্ট্রাইক রেট ৭৪.৫৪) ঈর্ষণীয়। আক্রমণাত্মক এই মেজাজটা বিশ্বকাপেও ধরে রাখতে চান ওয়ার্নার। তবে একই সঙ্গে দলকে একটা ভালো শুরু এনে দেওয়াও তাঁর লক্ষ্য, ‘যদি জায়গামতো বল পাই তাহলে আমার চেষ্টা থাকবে সেটাকে মাঠের বাইরে পাঠানো। তবে দুই দিক থেকেই নতুন সাদা বলে যেহেতু আক্রমণ হবে, তাই প্রথম ১০ ওভারে কাজটা কিছুটা কঠিন। তার পরও দলকে যত বেশি পারা যায় রান এনে দেওয়ার চেষ্টা তো থাকবেই। তবে আমি চাইব যত বেশিক্ষণ পারা যায় ব্যাট করতে।’ সেটা করতে গিয়ে আবার বোলারদের খুব বেশি সমীহ করতেও রাজি নন ওয়ার্নার, ‘বিশ্বে এমন কোনো বোলার নেই যাকে আমি ভয় পাই। কথাটা ঔদ্ধত্য মনে হবে, তবে আমি কিন্তু সব বোলারকেই মেরেছি। ডেল স্টেইনের কথাই ধরুন। খুব ভালো বোলার। কিন্তু আমি তাকেও মেরেছি। কারণ আপনি তার বিরুদ্ধে আগ্রাসী না হলে সে আপনাকে পেয়ে বসবে।’ ক্রিকইনফো।	1
উইলিয়ামসনের চোট বিশ্বকাপে নিউজিল্যান্ড ব্যাটিংয়ের অন্যতম ভরসা তিনি। সেই কেন উইলিয়ামসনের চোটে কিউইদের কপালে একটু ভাঁজ তো পড়বেই। নিউজিল্যান্ড ক্রিকেট অবশ্য বলছে খুব গুরুতর কিছু নয়, দিন দশেকের মধ্যেই ঠিক হয়ে যাবেন উইলিয়ামসন। তার মানে চাইলে শ্রীলঙ্কার বিপক্ষে চলতি সাত ম্যাচের ওয়ানডে সিরিজের শেষ দুটি কিংবা তিনটি ম্যাচেই খেলতে পারবেন। তবে সামনে যেহেতু বিশ্বকাপ, উইলিয়ামসনকে নিয়ে বড় কোনো ঝুঁকি নিতে চায় না নিউজিল্যান্ড ক্রিকেট। পুরো ফিট হওয়ার জন্য উইলিয়ামসনকে যথেষ্ট সময় দিতে চায় তারা, ‘ও আমাদের খুবই গুরুত্বপূর্ণ একজন খেলোয়াড়। কাঁধের চোট থেকে পুরোপুরি সেরে উঠতে তাই সময় দিতে চাই আমরা। গত কিছুদিনে সে অনেক ক্রিকেট খেলেছে। এই সময়টা তাকে শতভাগ সেরে উঠতে সাহায্য করবে।’ অবশ্য সময়ের আগে সেরে উঠলে শ্রীলঙ্কার বিপক্ষে এই সিরিজের শেষ ম্যাচগুলোতেই হয়তো খেলবেন উইলিয়ামসন। ক্রিকইনফো।	1
তাঁদেরও মনে পড়ছে বিশ্বকাপ বাংলাদেশের ক্রিকেট তখন ভাসছে রোমাঞ্চের সাগরে। প্রথমবার বিশ্বকাপ খেলতে যাচ্ছে দল! বিশ্বকাপের আগে প্রথমবারের মতো আনা হলো একজন বিদেশি ফিজিও কাম ট্রেনার, রবার্ট হান্ট। বাংলাদেশের প্রস্তুতি ক্যাম্প বিকেএসপিতে। বছর ১৫ আগের কথা। কাল বিসিবি কার্যালয়ে নির্বাচকদের কক্ষে বসে সেই সময়টায় ফিরে গেলেন মিনহাজুল আবেদীন, ‘বিকেএসপিতে তখন অনেক জঙ্গল, ঝোপঝাড়। রবার্ট হান্ট আমাদের একটা রানিং সেশন রাখলেন জঙ্গলের মধ্য দিয়ে। জঙ্গলের নানা জায়গায় কিছু জিনিস রাখা ছিল, আমাদের বলা হয়েছিল দৌড়ে গিয়ে খুঁজে আনতে। ভয়ংকর ছিল সেই অভিজ্ঞতা। বিকেএসপিতে তখনো শিয়াল ডাকত। আর ছিল ভূতের ভয়। একটা পর্যায়ে কেউই আর এগোতে সাহস পাচ্ছিল না। ভূতের ভয়ে শেষে ওই সেশনটাই বাদ দিতে হয়!’ ভূতের ভয়টা একটু কৌতুককর শোনালেও বিকেএসপি তখন সত্যিই ছিল নিঝুমপুরী। ওই ক্যাম্পে ছিলেন ফারুক আহমেদও। বিশ্বকাপেও খেলেছেন। চোট-শঙ্কা কাটিয়ে দলে জায়গা হয়েছিল ফারুকের। আর চূড়ান্ত দলে বিতর্কিতভাবে জায়গা না পেয়েও শেষ পর্যন্ত যেভাবে বিশ্বকাপ খেলেছিলেন মিনহাজুল, ক্রিকেট ইতিহাসে সেটির নজির আর বুঝি নেই। ফারুক-মিনহাজুলরা যখন বিশ্বকাপের ক্যাম্পে, হাবিবুল বাশার তখন মন খারাপ করে বসে ঘরের কোণে। ঘরোয়া ক্রিকেটের নিয়মিত পারফরমার হয়েও জায়গা পাননি ৩০ জনের প্রাথমিক দলেও! সেই হাবিবুল পরে খেলেছেন ২০০৩ বিশ্বকাপে, দেশকে নেতৃত্ব দিয়েছেন ২০০৭ বিশ্বকাপে। কাল যখন শুরু হলো এবারের বিশ্বকাপে বাংলাদেশের প্রস্তুতি ক্যাম্প, এই তিনজন তখন বসে মিরপুর স্টেডিয়ামের দোতলায় নিজেদের কক্ষে। এবারই প্রথম বাংলাদেশের বিশ্বকাপ দলের নির্বাচকদের সবারই আছে বিশ্বকাপ খেলার অভিজ্ঞতা। মাশরাফি-মুশফিকদের দিকে তাকিয়ে তিন নির্বাচক ক্ষণিকের জন্য যেন ফিরে গেলেন নিজেদের সময়ের ক্যাম্পে। ভূতের ভয়ের কথা শুরুতেই বলেছেন মিনহাজুল। পরে তাঁরাই আবার ‘ভূত’ হয়ে দাঁড়িয়েছিলেন কোচের জন্য, ‘কোচ গর্ডন গ্রিনিজকে অনেক জ্বালিয়েছি আমরা। অনেক মজা করতাম ওর সঙ্গে। নিজেরাও অনেক মজা করেছি।’ ক্যাম্পের আনন্দময় দিনগুলো ফারুক আহমেদের জন্য হারিয়ে গিয়েছিল পরে চোট নিয়ে শঙ্কায়, ‘বিশ্বকাপের আগে একটা টুর্নামেন্ট হয়েছিল ঢাকায়। সেটিতে প্রথম ম্যাচের আগে ফিল্ডিং অনুশীলনে ইনজুরিতে পড়লাম। এ জন্য বিশ্বকাপ অনিশ্চিত হয়ে পড়েছিল। অনেক কষ্ট করেছিলাম সেরে উঠতে। নিজেকে সৌভাগ্যবান মানি যে সেই সময়ের নির্বাচকেরা আমার ওপর ভরসা রেখেছিলেন। বিশ্বকাপে দুটি ম্যাচ খেলেছিলাম, বেশি ভালো করতে পারিনি। তবে স্কটল্যান্ডের বিপক্ষে জয়ে ছোট্ট একটা অবদান আছে। ওদের অধিনায়কের দারুণ একটি ক্যাচ নিয়েছিলাম গালিতে।’ প্রায় ১৪ বছরের ক্যারিয়ারে এবারই প্রথম বিশ্বকাপ খেলতে যাচ্ছেন হ্যামিল্টন মাসাকাদজা। ভিভিএস লক্ষ্ণণের মতো আরও অনেকেই কখনো পা রাখতে পারেননি বিশ্বকাপের মঞ্চে। সেখানে ৭ ওয়ানডের ছোট্ট ক্যারিয়ারেই দুটি ম্যাচ বিশ্বকাপে, নিজেকে ভাগ্যবান মানতেই পারেন ফারুক। প্রধান নির্বাচক হিসেবে এই নিয়ে দল গড়লেন দু-দুটি বিশ্বকাপে, নিজের অভিজ্ঞতাটাও তাই মাথায় থাকে নির্বাচনের সময়, ‘নিজে বিশ্বকাপ খেলেছি বলেই জানি এটা কত বড় সম্মান। দল গড়তে গিয়ে কাউকে বাদ দেওয়ার সময় অবশ্যই খারাপ লাগে।’ হাবিবুল সেবার ভাগ্যকে পাশে না পেলেও পেয়েছিলেন ২০০৩ সালে। দক্ষিণ আফ্রিকায় সেই বিশ্বকাপ দলের জন্য ছিল দুঃস্বপ্ন, হাবিবুলের নিজের জন্যও তা-ই। সহ-অধিনায়ক হয়েও মাত্র দুটি ম্যাচে খেলার সুযোগ পেয়েছিলেন, দুটিতেই শূন্য। তবুও তাঁর মনে সেই বিশ্বকাপ আলাদা জায়গা নিয়ে আছে, ‘সবকিছুর পরও আমার প্রথম বিশ্বকাপ, রোমাঞ্চটাই ছিল অন্য রকম। বিশ্বকাপের আগে কেপটাউনে সব দলের একসঙ্গে গেট টুগেদার ও ফটোসেশন ছিল। অসাধারণ এক অভিজ্ঞতা, সারা জীবন মনে থাকবে।’ পরের বিশ্বকাপে অভিজ্ঞতার ঝুলিতে জমেছে আরও স্মরণীয় স্মৃতি। এবারও আশায় আছেন তেমন কিছুর, ‘২০০৩ বিশ্বকাপে ছিলাম শুধুই একজন ক্রিকেটার। পরেরবার অধিনায়ক। দায়িত্ব ছিল অনেক বেশি। দলও দুর্দান্ত পারফরম্যান্স করেছিল। এবার তো সবকিছু নিজের হাতে নেই, পারফর্ম করতে হবে ওদের। তিনবারের অভিজ্ঞতা তিন রকম। তবে দলের ভালো-মন্দের সঙ্গে যেহেতু জড়িয়ে আছি, রোমাঞ্চটা এখনো সে রকমই!’ মিনহাজুলও এখনো অনুভব করেন সেই রোমাঞ্চ। করেন বলেই সেটি দেখতে চান এই প্রজন্মের মাঝে, ‘অনেক পথ পাড়ি দিয়ে প্রথম বিশ্বকাপ খেলতে হয়েছিল আমাদের। মাহাত্ম্যটা তাই বুঝতাম। আমি ব্যাপারটি আরও বেশি অনুভব করতাম শহীদের সন্তান বলে। আমার বাবা যে দেশের জন্য প্রাণ দিয়েছেন, সেই দেশের পতাকা নিয়ে যাচ্ছি বিশ্বমঞ্চে। বিশ্ব আসরে দেশকে প্রতিনিধিত্ব করা অনেক গর্বের ব্যাপার। এই প্রজন্মের মাঝেও আমি সেই বোধটা দেখতে চাই।’ মাশরাফিরা কি শুনছেন?	1
অন্যের ভাগ্যে এশিয়া কাপে কত দূর যাবে চীন? ট্রফিটা তাদের হাতে খুব কম লোকই দেখছে। কিন্তু সেটা যদি পেয়েই যায়, তাহলে খানিকটা কৃতিত্ব ১২ বছর বয়সী স্টিভেন হোয়াইট দাবি করতেই পারে! ব্যাপারটা গোলমেলে লাগছে? হোয়াইটের জন্যই তো তিন দিন আগে সৌদি আরবের বিপক্ষে মহামূল্য জয়টা পেল চীন! ম্যাচটা তখনো গোলশূন্য। পেনাল্টি থেকে গোল করে এগিয়ে যাওয়ার দারুণ একটা সুযোগ পেয়েছিল সৌদি আরব। কিন্তু নাইফ হাজাজির কিকটা ঠেকিয়ে দেন চীনের গোলরক্ষক ওয়াং দালেই। হাজাজি যখন কিকটা নেবেন, গোলপোস্টের পেছনেই ছিল বলবয় হোয়াইট। ওয়াং তার কাছে জানতে চেয়েছিলেন, কোন দিকে ঝাঁপ দেবেন। হোয়াইট বলেছিল, বাঁ দিকে। আর হাজাজি কিকটা করলেন ওদিকেই। বাকি কাজটা করতে ওয়াংয়ের সমস্যা হয়নি। চীনের কাছে ‘দেবদূত’ হয়ে আসা বালকটিকে কি ভোলা যায়? উজবেকিস্তান ম্যাচের অনুশীলনে তাকে আমন্ত্রণ জানিয়েছে চীনা দল। এএফপি। সেলফিস্টিক নয় খেলা দেখতে মাঠে যাবেন? সেখানে একটা সেলফি না তুললে কেমন দেখায়! তুলবেন ভালো কথা, সেটা করতে কোনো মানা নেই। কিন্তু সঙ্গে সেলফি তোলার জন্য একটা দণ্ড নিয়ে গেলে খুব ভালো হয়। ‘সেলফিস্টিক’ নামের এই যন্ত্রটা ভালোই জনপ্রিয়তা পেয়েছে। কিন্তু ফুটবল মাঠে এটির ব্যবহারে বেশ হ্যাপাই যায়। ধরুন, আপনি সেলফিস্টিক দিয়ে ছবি তুলতে যাওয়ার সময় দল গোল করে বসল। উত্তেজনায় এই দণ্ডের সঙ্গে মাথা ঠোকাঠুকি হয়ে কেউ চোটও পেতে পারেন। আর ফুটবল মাঠে এমনিতেই অস্ত্রজাতীয় কোনো কিছু বহন নিষিদ্ধ। এটা তো দুই ঘা বসানোর জন্যও মোক্ষম এক অস্ত্র। আর্সেনাল ও টটেনহাম তাই নিজেদের মাঠে ‘সেলফিস্টিক’ নিষিদ্ধ করেছে। পরশু এমিরেটসে ঢোকার সময়েই অনেক ভক্তের স্টিক জব্দ করা হয়েছে। মিরর।	1
আবারও রোনালদো লিওনেল মেসি নন, নন বিশ্বকাপজয়ী ম্যানুয়েল নয়্যারও। ২০১৪ সালের ফিফা-ব্যালন ডি’অর জিতলেন ক্রিস্টিয়ানো রোনালদো। কাল জুরিখে ফিফার কংগ্রেস হাউসে টানা দ্বিতীয়বারের মতো রিয়াল মাদ্রিদের পর্তুগিজ উইঙ্গার হাতে তুললেন বিশ্ব ফুটবলের সবচেয়ে মর্যাদাপূর্ণ ব্যক্তিগত পুরস্কার। বর্ষসেরা মহিলা ফুটবলার হয়েছেন জার্মানির নাডিন কেসলার। কোচ ২০১৪ বিশ্বকাপজয়ী জার্মানির জোয়াকিম লো এএফপি	1
স্যার ব্যালন ডি’অরজয়ী প্রথম ফুটবলার স্ট্যানলি ম্যাথুজই একমাত্র খেলোয়াড় যিনি খেলা ছাড়ার আগেই নাইটহুড খেতাব পেয়েছেন। এই ইংলিশ কিংবদন্তি অবশ্য খেলাই ছেড়েছেন ৫০ বছর বয়সে। 	1
মুখ খুললেন মেসি সাধারণত কথার চেয়ে কাজ করতেই বেশি পছন্দ করেন লিওনেল মেসি। বিতর্ক-সমালোচনা এড়িয়েই যান। কিন্তু এবার জল এত বেশি ঘোলা হয়ে গিয়েছিল, সেটা পরিষ্কার করতে মেসিকে শেষ পর্যন্ত মুখ খুলতেই হলো। বার্সা টিভিকে দেওয়া সাক্ষাৎকারে ক্লাব ছাড়ার গুঞ্জন, কোচের সঙ্গে কথিত বিবাদ—সবকিছুই উড়িয়ে দিয়েছেন বার্সেলোনা ফরোয়ার্ড। কথা বলার জন্য এর চেয়ে মোক্ষম উপলক্ষ অবশ্য আর পেতেন কি না সন্দেহ। অ্যাটলেটিকো মাদ্রিদের সঙ্গে ম্যাচটা বার্সেলোনার জন্য ছিল বড় একটা পরীক্ষা। ক্লাবের ভেতর দলা পাকিয়ে উঠছিল অস্থিরতা, মাঠের চেয়ে বাইরের খবর নিয়েই আলোচনা হচ্ছিল বেশি। তবে মাঠে সেসবের প্রভাব পড়ল না একদমই। এত দিন বার্সা যন্ত্রের তিনটি তারের সুর যেন ঠিকঠাক মিলছিল না। মিললে কী হয় সেটির একটু ঝলক দেখা গেছে কোপা ডেল রেতে আগের ম্যাচেই। আর পরশু ন্যু ক্যাম্প দেখল পূর্ণরূপে। মেসি, সুয়ারেজ, নেইমারের ‘এমএসএন’ ত্রয়ী গোল পেয়েছেন, অ্যাটলেটিকোকে বার্সা হারিয়েছে ৩-১ গোলে। ম্যাচটা এক অর্থে আসলে মেসিময়ই ছিল, চারটি গোলেই ছিল মেসির অবদান! নিজে একটি করার পাশাপাশি সুয়ারেজ, নেইমারকে দিয়ে তো দুটি গোল করিয়েছেনই, অ্যাটলেটিকো স্ট্রাইকার মারিও মানজুকিচের পেনাল্টি গোলটাও মেসির সৌজন্যে পাওয়া। এই জয়কে মেসি আলাদা করে তো দেখবেনই, ‘জয়টার একটা বিশেষ মূল্য আছে। কারণ এটা লিগে সরাসরি আমাদের প্রতিদ্বন্দ্বীদের বিপক্ষে।’ ম্যাচ নিয়ে মেসির বক্তব্য অবশ্য ঢাকা পড়ে যাচ্ছে অন্য কথার আড়ালে। গত সপ্তাহে অনুশীলনে গরহাজির থাকার পর গুঞ্জন উঠেছিল, মেসির সঙ্গে কোচ লুইস এনরিকের শীতল সম্পর্ক চলছে। পরে মেসি ইনস্টাগ্রামে চেলসিকে অনুসরণ করার পর অনেকেই তাঁর পরবর্তী গন্তব্যটাও মিলিয়ে নিলেন। বার্সা সভাপতি হোসে মারিয়া বার্তোমেউ অবশ্য বারবার দাবি করেছেন, মেসি কোথাও যাচ্ছেন না। এর পরও যদি কারও সন্দেহ থেকে থাকে, মেসির এই কথায় সেটাও থাকার কথা নয়, ‘ক্লাবে থাকার জন্য আমি কখনোই কিছু দাবি করিনি। চলে যাওয়ার কথা কখনোই ভাবিনি। আমি শুনেছি, আমার বাবা নাকি চেলসি আর ম্যানচেস্টার সিটির সঙ্গে কথা বলেছেন। এগুলো সর্বৈব মিথ্যা। আমি এসব অস্বীকার করছি যাতে সত্যিটা সবাই জানতে পারে।’ স্প্যানিশ প্রচারমাধ্যম দাবি করেছিল, মেসি চাইছেন এনরিকে যেন ক্লাব ছেড়ে যান। সেটাও উড়িয়ে দিলেন বার্সা ফরোয়ার্ড, ‘আমার ও লুইস এনরিকের মধ্যে দ্বন্দ্ব খোঁজার চেষ্টা করে লাভ নেই। এ রকম কিছু কখনোই ছিল না।’ এমনতর অভিযোগ ক্লাবের ঘনিষ্ঠদের কাছ থেকে এসেছে বলেই বেশি বিস্মিত মেসি, ‘আমি একটু আহত হয়েছি, কারণ বার্সেলোনাকে যারা ভালোবাসে বলে মনে করতাম তারাই এসব কথা বলছে। আগে যে রকম মাদ্রিদ থেকে আসত, এবার সে রকম হয়নি। এসব যারা বলে তারা ক্লাবের ক্ষতি করতে চায়।’ মেসিই ক্লাবের সর্বেসর্বা—এমন ধারণা গড়ে উঠেছে বেশ আগেই। ইব্রাহিমোভিচ তাঁর আত্মজীবনীতেও প্রচ্ছন্নভাবে অভিযোগটা তুলেছিলেন। মেসির দাবি, ইব্রা, গার্দিওলা, ইতো, বোজান কারও সঙ্গেই তাঁর দ্বন্দ্ব ছিল না, ‘অনেকেই বলে এখানে সব ক্ষমতা আমার হাতে, কিন্তু আমি শুধু একজন খেলোয়াড় ছাড়া আর কিছু নই।’ এএফপি।	1
কোম্যানের ‘প্রতিশোধ’ ভাগ্য কয়েকবারই তাঁদের গেঁথেছে এক সুতোয়। বার্সেলোনায় লুই ফন গালের সহকারী কোচ ছিলেন রোনাল্ড কোম্যান। তখন অবশ্য সমস্যা হয়নি। বছর দশেক আগে আয়াক্সের কোচ ছিলেন কোম্যান। ফন গাল ছিলেন টেকনিক্যাল ডিরেক্টর। কিন্তু দুই ডাচের বনিবনা হয়নি, ফন গালও দায়িত্বটা খুব তাড়াতাড়িই ছেড়ে দিয়েছিলেন। পরে কোম্যান নিজেই স্বীকার করেছিলেন তাঁদের দ্বন্দ্বের কথা। ইংলিশ লিগ এবার দুজনকে দাঁড় করিয়ে দিল মুখোমুখি। লিগের প্রথম দ্বৈরথে জয় হয়েছিল ফন গালের, গত ডিসেম্বরে সাউদাম্পটনের মাঠে ২-১ গোলে জিতেছিল ম্যানচেস্টার ইউনাইটেড। পরশু ওল্ড ট্রাফোর্ডে এসে ইউনাইটেডকে হারিয়ে মধুর প্রতিশোধ নিলেন কোম্যান। ১৯৮৮ সালের পর এই প্রথম নিজেদের মাঠে সাউদাম্পটনের কাছে হারল রেড ডেভিলরা। দুসান তাদিচের গোলে ১-০ গোলের জয়টা আরও মহিমান্বিত আরেকটা কারণে। এই জয়েই ইউনাইটেডকে টপকে পয়েন্ট তালিকার তিনে উঠে এসেছে সাউদাম্পটন, উজ্জ্বল হয়েছে চ্যাম্পিয়নস লিগে খেলার আশা। কোম্যান অবশ্য ফন গালকে খোঁচা দেননি। তবে তিন ডিফেন্ডার নিয়ে খেলায় ইউনাইটেড যে ভুগেছে, সেটা মনে করিয়ে দিয়েছেন। ফন গাল অবশ্য এটি স্বীকার না করে দুষছেন ভাগ্যকেই, ‘দেখুন, ম্যাচে কিন্তু আমাদেরই দাপট ছিল। ভাগ্যই ওদের পক্ষে ছিল।’ বিস্ময়ের ব্যাপার, ম্যাচের নিয়ন্ত্রণ ধরে রাখতে পারলেও পুরো ম্যাচে প্রতিপক্ষের গোলে একটাও শট নিতে পারেনি ইউনাইটেড। ওল্ড ট্রাফোর্ডে সর্বশেষ ২০০৯ সালে আর্সেনালের বিপক্ষে পোস্টে কোনো শট রাখতে পারেনি ইউনাইটেড। এএফপি।	1
‘নিজের কাজে স্বচ্ছ থাকতে চাই’ জাতীয় হকি দলের সাবেক তারকা খেলোয়াড়। এখন একই সঙ্গে ঊষা ক্লাব ও হকি ফেডারেশনের কর্মকর্তা। গত পরশু মালয়েশিয়া যাওয়ার আগে রফিকুল ইসলাম (কামাল) জানালেন ভবিষ্যতে কোচিংয়ে আসার ইচ্ছার কথাও  খেলোয়াড় ছিলেন, এখন কর্মকর্তা, এরপর কোচ হিসেবেও তাহলে দেখা যাবে আপনাকে? রফিকুল ইসলাম (কামাল): সিঙ্গাপুরে বিশ্ব হকি লিগের দ্বিতীয় রাউন্ড চলার সময় কোচিংয়ের ওপর একটা কোর্স করব। আন্তর্জাতিক হকি ফেডারেশনের (এফআইএইচ) হাইপ্রোফাইল কোচিং কর্মসূচির আওতায় বিশ্বের সব অ্যাফিলিয়েটড দেশের কোচরা এখানে আসবেন।  হঠাৎ কেন কোচিংয়ে আগ্রহী হলেন? কামাল: আমি একজন সাবেক খেলোয়াড়। ফেডারেশনেও সদস্য হিসেবে আছি। ঊষা ক্লাবেরও কর্মকর্তা। ক্লাব ও ফেডারেশনের সঙ্গে যুক্ত থাকায় মাঠে এবং মাঠের বাইরে অনেক দায়িত্বই পালন করতে হয়। এখন খেলার নিয়ম-কানুনও অনেক বদলে গেছে। নতুন এসব বিষয় যদি শিখে মাঠে খেলোয়াড়দের শেখাতে পারি তাহলে ওদেরই ভালো। তা ছাড়া ভাবলাম মন্দ কি, কোচিংটা শিখে রাখি। ভবিষ্যতে কাজে লাগবে।  ক্লাব ও ফেডারেশন কর্মকর্তা হয়েও কোচের দায়িত্ব নিলে সেটা সাংঘর্ষিক হবে না? কামাল: সে সুযোগ কখনো দেব না। আমি নিজের কাজে সব সময় স্বচ্ছ থাকতে চাই। ক্লাব বা ফেডারেশনে যেখানেই কাজ করেছি, একটা বিষয় বুঝেছি যে মাঠের খেলোয়াড়েরা এখনো অনেক কিছুর সুযোগ পায় না। কোচ সেটা আদায়ও করতে পারেন না। আমি সেটা পারব আশা করি।  কবে নাগাদ ডাগ-আউটে কোচ কামালকে দেখা যেতে পারে? কামাল: সেটা ভবিষ্যৎই বলবে। মাত্র পাঁচ দিনের কোর্স করে তো সব শেখা যাবে না। আমি এটা উপভোগ করলে কোচিংয়ে আসব। যদিও কর্মকর্তা হিসেবেই কাজ করতে এখন বেশি ভালো লাগে।  এর আগে কি কোচিং কোর্স করেছেন কখনো? কামাল: হ্যাঁ। কিছুদিন আগে ঢাকায় এসেছিলেন এফআইএইচের কোচ বেলজিয়ামের মিশেল কিনান। তাঁর অধীনে তিন দিনের একটি কোচিং কোর্স করেছিলাম।  কোচিং পেশায় স্থানীয়দের মধ্যে তো চেনামুখগুলোই ঘুরেফিরে কাজ করছেন। কামাল: এটা সত্যিই, আমাদের দেশের কোচদের মধ্যে জাতীয় দলে কাজ করার মতো কোচ একেবারে হাতে গোনা। আবাহনী, মোহামেডান, ঊষা বা মেরিনার্সের যদি ভালো মানের দেশি কোচ থাকত, সবার মধ্যে একটা প্রতিদ্বন্দ্বিতা গড়ে উঠত। প্রতিদ্বন্দ্বিতা বাড়লে জাতীয় দলে কাজ করারও সুযোগ বাড়ত। একটা দলে মাত্র একজন কোচ দিয়ে ভালো কিছু হয় না। ভালোভাবে কাজ করতে অন্তত ৩-৪ জন কোচিং স্টাফ লাগে। এসব দিকেই আমাদের বেশি জোর দেওয়া উচিত। আমি নিজেও ফেডারেশনের কোচিং কমিটির সেক্রেটারি। আমার নিজেরও এসব জানা উচিত।  ফেডারেশন ইদানীং বিদেশি কোচের দিকে ঝুঁকছে। এটা কি দেশি কোচের অযোগ্যতার কারণে? কামাল: ব্যাপারটা ঠিক তা নয়। আমরাও একসময় দেশি কোচদের ওপর আস্থা রাখতে পারব। আস্থা রেখেছিও। মামুনের (জাতীয় দলের সহকারী কোচ মামুনুর রশীদ) কথা ধরুন। সে ঊষা ক্লাবে ছিল। জামাল ভাই, কাওসার ভাই বিকেএসপি, আবাহনী, মোহামেডান ও ঊষাকে কোচিং করিয়েছেন। যেকোনো দলকে চ্যাম্পিয়নশিপ লড়াইয়ে থাকতে হলে অবশ্যই ভালো কোচ দরকার। যখন সেটা পাওয়া যায় না তখনই বিদেশি কোচের দ্বারস্থ হেত হয়। এ ছাড়া বিদেশি কোচের সঙ্গে সুসম্পর্কের ওপরও নিয়োগের ব্যাপারটা অনেক সময় নির্ভর করে। অনেক সময় শুধু বিমান টিকিট পাঠিয়ে দিলেই তারা অনেক খুশি থাকে।	1
হার সেই শেষ কোয়ার্টারেই হকিতে শেষ কোয়ার্টারে এসে বাংলাদেশ দলের খেই হারিয়ে ফেলার অভ্যাসটা আর গেল না। গত সেপ্টেম্বরে ইনচন এশিয়ান গেমসে জাপানের সঙ্গে ৮-০ ব্যবধানে হারা ম্যাচের শেষ কোয়ার্টারে ৪ গোল হজম করে বাংলাদেশ। মালয়েশিয়ার সঙ্গে ৫-১-এ হারা ম্যাচে বাংলাদেশের জালে ৪টি গোলই ঢুকেছিল শেষ কোয়ার্টারে। বিশ্ব হকি লিগের দ্বিতীয় রাউন্ডে এই সমস্যাটা কাটিয়ে ওঠার জন্যই বেশি কাজ করেছেন মালয়েশিয়ান কোচ গোবিনাথান কৃষ্ণমূর্তি। কিন্তু প্রথম পরীক্ষাতেই ব্যর্থ বাংলাদেশ। কাল কুয়ালালামপুরে মালয়েশিয়া অনূর্ধ্ব-২১ দলের সঙ্গে প্রস্তুতি ম্যাচে ৩-১ গোলে হেরেছে কৃষ্ণের দল। ৩টি গোলই হয়েছে শেষ কোয়ার্টারে। বাংলাদেশের রোমান সরকার অবশ্য শেষ কোয়ার্টারেই একটি গোল শোধ করেন। বাংলাদেশ দল মালয়েশিয়ার উদ্দেশে ঢাকা ছাড়ে পরশু রাতে। কাল সকালে মালয়েশিয়া পৌঁছানোর পর ১২ ঘণ্টাও বিশ্রাম পাননি খেলোয়াড়েরা। ভ্রমণক্লান্তি এই হারের একটা কারণ হতেই পারে। কাল মালয়েশিয়া থেকে মুঠোফোনে দলের সহকারী ম্যানেজার রফিকুল ইসলামও (কামাল) বললেন, ‘আমরা স্থানীয় সময় সকাল সাড়ে সাতটায় হোটেলে পৌঁছাই। অনেকে ঠিকমতো ঘুমাতেও পারেনি। বিকেল সাড়ে চারটাতেই নামতে হয় খেলতে। সবাইকে ঘুরিয়ে-ফিরিয়ে সুযোগ দেওয়া হয়েছে। তিন কোয়ার্টার ওরা চমৎকার খেলেছে। শেষ ১৫ মিনিট খারাপ হয়েছে। তবে আশা করি কাল (আজ) এই সমস্যা থাকবে না।’ আজ বাংলাদেশ দ্বিতীয় প্রস্তুতি ম্যাচ খেলবে মালয়েশিয়া অনূর্ধ্ব-২৩ দলের সঙ্গে। এই দলের বেশির ভাগ খেলোয়াড়ই জুনিয়র বিশ্বকাপে খেলেছেন। বিশ্ব হকি লিগে খেলতে মালয়েশিয়া থেকে আগামীকালই সিঙ্গাপুর যাওয়ার কথা বাংলাদেশের। সেখানে ওমানের সঙ্গে ১৫ জানুয়ারি শেষ প্রস্তুতি ম্যাচটি খেলার কথা ছিল জিমি-কৃষ্ণদের। ওমান শেষ মুহূর্তে না করে দেওয়ায় ইউক্রেনের সঙ্গে খেলার চেষ্টা চলছে। সিঙ্গাপুরে ১৭ জানুয়ারি প্রতিযোগিতায় প্রথম ম্যাচ খেলবে বাংলাদেশ, প্রতিপক্ষ জাপান।	1
ওয়ান্ডারার্সে বিস্ময়-ম্যাচ কালবৈশাখীর জবাবে টর্নেডো, হারিকেনের জবাবে সাইক্লোন। ফাফ ডু প্লেসির জবাবে ক্রিস গেইল। পরশু জোহানেসবার্গ দেখল খুনে ব্যাটিং। ওয়ান্ডারার্সের দর্শকেরা অবাক চোখে দক্ষিণ আফ্রিকার ২৩১ রান পেরিয়ে দ্বিতীয় টি-টোয়েন্টিটা জিতে নিতে দেখল ওয়েস্ট ইন্ডিজকে। টি-টোয়েন্টির সংক্ষিপ্ত ইতিহাসে সবচেয়ে বেশি রান তাড়ার করার রেকর্ড এটি। শুধু আন্তর্জাতিক টি-টোয়েন্টিই নয় ওয়েস্ট ইন্ডিজ ভেঙেছে স্বীকৃত টি-টোয়েন্টির রেকর্ডও। ব্যাটিং-তাণ্ডবের দিনে শুধু বোলারদের মনোবলই চুরমারই হয়নি, চুরমার হয়েছে অসংখ্য রেকর্ড। সেই রেকর্ডের পসরা থেকেই বাছাই করা কিছু পরিসংখ্যান টি-টোয়েন্টিতে সবচেয়ে বেশি ছক্কা ক্রিস গেইল ৪৫ ম্যাচ ৮৭ ছক্কা ব্রেন্ডন ম্যাককালাম ৭০ ম্যাচ ৮৭ ছক্কা শেন ওয়াটসন ৪৮ ম্যাচ ৬৯ ছক্কা টি-টোয়েন্টির সর্বোচ্চ দলীয় ইনিংস ম্যাচ ভেন্যু সাল ২৬০/৬ শ্রীলঙ্কা-কেনিয়া জোহানেসবার্গ ২০০৭ ২৪৮/৬ অস্ট্রেলিয়া-ইংল্যান্ড সাউদাম্পটন ২০১৩ ২৪১/৬ দ. আফ্রিকা-ইংল্যান্ড সেঞ্চুরিয়ন ২০০৯ ২৩৬/৬ ও. ইন্ডিজ-দ. আফ্রিকা জোহানেসবার্গ ২০১৫ ২৩১/৭ দ. আফ্রিকা-ও. ইন্ডিজ জোহানেসবার্গ ২০১৫ টি-টোয়েন্টির দ্রুততম সেঞ্চুরি বল ব্যাটসম্যান ম্যাচ ভেন্যু সাল ৪৫ রিচার্ড লেভি দ. আফ্রিকা-নিউজিল্যান্ড হ্যামিল্টন ২০১২ ৪৬ ফাফ ডু প্লেসি ও. ইন্ডিজ-দ. আফ্রিকা জোহানেসবার্গ ২০১৫ ৪৭ অ্যারন ফিঞ্চ অস্ট্রেলিয়া-ইংল্যান্ড সাউদাম্পটন ২০১৩ ৫০ ক্রিস গেইল ও. ইন্ডিজ-দ. আফ্রিকা জোহানেসবার্গ ২০০৭ ৫০ ব্রেন্ডন ম্যাককালাম নিউজিল্যান্ড-অস্ট্রেলিয়া ক্রাইস্টচার্চ ২০১০ ১৬ ২৪ ছক্কা, ৪৪ চার। মোট ৬৮ বার বলকে সীমানাছাড়া করে জোহানেসবার্গ পেছনে ফেলেছে সাউদাম্পটনকে। ২০১৩ সালে অস্ট্রেলিয়া-ইংল্যান্ড ম্যাচে ২৩ ছক্কার পাশে ছিল ৪৩টি চার, মোট বাউন্ডারি ৬৬টি। ৪৬৭ দক্ষিণ আফ্রিকার ২৩১, ওয়েস্ট ইন্ডিজের ২৩৬। দুই দলের মিলিত রান ৪৬৭। ওয়ানডের মতো আন্তর্জাতিক টি-টোয়েন্টিতেও এক ম্যাচে সবচেয়ে বেশি রান হলো জোহানেসবার্গে। আগের সর্বোচ্চ ৪৫৭ রান উঠেছিল ২০১৩ সালে সাউদাম্পটনে ইংল্যান্ড-অস্ট্রেলিয়া ম্যাচে। ২৩৬ সর্বোচ্চ রান তাড়া তো বটেই, ওয়েস্ট ইন্ডিজ করেছে পরে ব্যাট করে সবচেয়ে বেশি রান তোলার রেকর্ডও। দ্বিতীয় ইনিংসে এর আগে সর্বোচ্চ দলীয় রান ছিল অস্ট্রেলিয়ার (২১৪/৪)। ওয়েস্ট ইন্ডিজের ইনিংসটা সব মিলিয়েই আন্তর্জাতিক টি-টোয়েন্টির চতুর্থ সর্বোচ্চ। ১১৯ দল হেরেছে এমন ম্যাচে সর্বোচ্চ ইনিংস খেললেন ডু প্লেসি। টি-টোয়েন্টিতে এর আগে শুধু গেইলই সেঞ্চুরি করেও দলকে জেতাতে পারেননি। ২০০৭ টি-টোয়েন্টি বিশ্বকাপে ওয়েস্ট ইন্ডিজ-দক্ষিণ আফ্রিকা ম্যাচে ১১৭ রান করেছিলেন গেইল। ৬৮ ব্যাটসম্যানদের হাতে বেধড়ক পিটুনি খেয়ে অনাকাঙ্ক্ষিত এক রেকর্ডে নাম উঠেছে কাইল অ্যাবটের। দক্ষিণ আফ্রিকান পেসার ৪ ওভারে দিয়েছেন ৬৮ রান। এর আগে সর্বোচ্চ ৬৪ রান করে দিয়েছিলেন জেমস অ্যান্ডারসন (২০০৭) ও সনাৎ জয়াসুরিয়া (২০০৭)। ২ তিলকরত্নে দিলশানের পর দ্বিতীয় অধিনায়ক হিসেবে টি-টোয়েন্টিতে ডু প্লেসির সেঞ্চুরি।	1
ফিলিস্তিনের অভিষেক এশিয়ান কাপে ফিলিস্তিনের অভিষেকটা হলো বিস্মরণযোগ্য। কাল অস্ট্রেলিয়ার নিউক্যাসলে বর্তমান চ্যাম্পিয়ন জাপানের কাছে ৪-০ গোলে হেরেছে তারা। ফিফা র‌্যাঙ্কিংয়ের ১১৫ নম্বর দলটি অবশ্য জাপানকে ৪ গোলে আটকে রেখেই খুশি। ‘ডি’ গ্রুপের অন্য ম্যাচে কাল ইরাক ১-০ গোলে জিতেছে জর্ডানের বিপক্ষে। এএফপি।	1
উদ্যাপন সেলফি তো অনেকেই তোলেন, তাই বলে গোল করে ফেলার সঙ্গে সঙ্গে? পরশু লাৎসিওর সঙ্গে সমতাসূচক গোলের পর ফ্রান্সেসকো টট্টি রোমার সমর্থকদের সঙ্গে সেলফি তুললেন এভাবেই। ম্যানচেস্টার ইউনাইটেডের সঙ্গে গোলের পর সাউদাম্পটনের দুসান তাদিচের (ডানে) উদ্যাপনটা অবশ্য একজনের অনুকরণ। হাল্কের মতো উদ্যাপন করে তাদিচ যেন চ্যাম্পিয়নস লিগের ফাইনালে ক্রিস্টিয়ানো রোনালদোকেই মনে করিয়ে দিলেন! এএফপি, মেইল অনলাইন	1
পিটারসেন–দরদি ব্রড! ইংল্যান্ড দলে তিনি ব্রাত্য অনেক দিন। খেলতে চেয়েছিলেন সফররত ইংল্যান্ডের বিপক্ষে অস্ট্রেলিয়ার প্রধানমন্ত্রী একাদশের হয়ে! সেই ইচ্ছেটাও পূরণ হচ্ছে না কেভিন পিটারসেনের। তবে এসবের মাঝে বিতর্কিতভাবে আন্তর্জাতিক ক্যারিয়ার শেষ হয়ে যাওয়া এই ইংলিশ ক্রিকেটারকে সহানুভূতি জানালেন তাঁর সাবেক সতীর্থ। পিটারসেনকে জাতীয় দল থেকে ছেঁটে ফেলা অপ্রয়োজনীয় ছিল বলে মনে করেন একসময় তাঁর ‘শত্রু’ বলে পরিচিত স্টুয়ার্ট ব্রড। পুরো ব্যাপারটা ইসিবি আরও ভালোভাবে সামলাতে পারত বলেও মনে করেন তিনি। অন্তর্দ্বন্দ্বে জড়িয়ে পড়ায় বছর খানেক আগে ইংল্যান্ড দল থেকে বাদ পড়েন পিটারসেন। তাতেই কার্যত শেষ হয়ে যায় তাঁর আন্তর্জাতিক ক্যারিয়ার। এরপর বেশ কয়েকবার আবারও দেশের হয়ে খেলার ইচ্ছে প্রকাশ করেছেন, কিন্তু পূরণ হয়নি সেই ইচ্ছে। ‘ফ্রিল্যান্স’ ক্রিকেটার হিসেবে খেলছেন বিভিন্ন দেশের ঘরোয়া টি-টোয়েটি লিগে। এখন যেমন মেলবোর্ন স্টারসের হয়ে খেলছেন বিগ ব্যাশে। আগামী বুধবার ক্যানবেরায় অস্ট্রেলিয়া প্রধানমন্ত্রী একাদশের বিপক্ষে অনুশীলন ম্যাচ খেলবে ত্রিদেশীয় ওয়ানডে সিরিজ খেলতে আসা ইংল্যান্ড। চোটের কারণে ছিটকে যাওয়া মাইক হাসির জায়গায় ওই ম্যাচে ইংলিশদের বিপক্ষে খেলার আগ্রহ প্রকাশ করেছিলেন পিটারসেন। কিন্তু হাসির জায়গায় প্রধানমন্ত্রী একাদশে নেওয়া হয়েছে ক্রিস রজার্সকে। পিটারসেন একটু হতাশ, তবে এই হতাশা ভুলিয়ে দিতে পারে সাবেক ইংল্যান্ড সতীর্থ ব্রডের সহমর্মিতা। পিটারসেনকে জাতীয় দল থেকে বিতর্কিতভাবে ছেঁটে ফেলা প্রসঙ্গে ব্রড বলেছেন, ‘এটা কিছুটা সংবাদমাধ্যমে শোরগোলের ব্যাপার হয়ে গিয়েছিল। যার কোনো দরকারই ছিল না।’ পড়তি ফর্মের কারণে পিটারসেন এমনিতেই ইংল্যান্ড দলে জায়গা হারাতেন বলে মনে করেন ব্রড, ‘১৮ মাস ধরে ওর ফর্ম খুব খারাপ যাচ্ছিল। দেশের হয়ে খেলতে না পারা যেকোনো খেলোয়াড়ের জন্যই হতাশার, কেভিনও হতাশ হয়েছিল। কিন্তু ব্যাপারটা অন্যভাবেও সামলানো যেত।’ ক্রিকইনফো।	1
সালাউদ্দিনকে অর্থমন্ত্রীর আশ্বাস ফুটবলের উন্নয়নের জন্য একটি তিন বছরমেয়াদি প্রকল্পে সরকারের কাছে বার্ষিক ৩৯ কোটি টাকা চেয়েছিল বাংলাদেশ ফুটবল ফেডারেশন (বাফুফে)। সেই টাকা হয়তো শিগগিরই পেতে যাচ্ছে বাফুফে। কাল সচিবালয়ে অর্থমন্ত্রী আবুল মাল আবদুল মুহিতের সঙ্গে সাক্ষাৎ করেন ফেডারেশনের সভাপতি কাজী সালাউদ্দিন। শিগগিরই টাকা পাওয়ার আশ্বাস নিয়ে ফিরেছেন তিনি। কাল অর্থমন্ত্রীর সঙ্গে বঙ্গবন্ধু গোল্ডকাপ নিয়েও আলোচনা করেছেন বাফুফের সভাপতি। আগামী পরশু বাফুফে ভবনে হবে বঙ্গবন্ধু কাপের লোগো উন্মোচন। অর্থমন্ত্রী এই টুর্নামেন্টের লোগো উন্মোচনে সম্মতি জানিয়েছেন।	1
চল্লিশ পেরিয়ে বিশ্বকাপই শেষ। এরপর ওয়ানডে খেলবেন না মিসবাহ-উল-হক। চল্লিশ পেরিয়ে ৭টি ওয়ানডে খেলা পাকিস্তান অধিনায়ক হাতে পাচ্ছেন আরও ৮ থেকে ১১টি ম্যাচ। পাকিস্তান যদি ফাইনালে ওঠে ও সবগুলো ম্যাচ খেলেন মিসবাহ, তবে চল্লিশ পেরোনোর পর ১৮টি ওয়ানডে খেলা হবে তাঁর। বয়স চল্লিশ হয়ে যাওয়ার পর সবচেয়ে বেশি ম্যাচ খেলেছেন সোমাচন্দ্র ডি সিলভা। শ্রীলঙ্কার লেগ স্পিনার ৪১ ম্যাচের ওয়ানডে ক্যারিয়ারের ৩১টিই খেলেছেন ৪০তম জন্মদিনের পর। জিম্বাবুয়ের অফ স্পিনার জন ট্রাইকস খেলেছেন ২১টি। দক্ষিণ আফ্রিকা ও জিম্বাবুয়ের হয়ে টেস্ট খেলা ট্রাইকসের পরেই ইংলিশ অফ স্পিনার এড হেমিংস (২০)।	1
মিরপুরে ‘অস্ট্রেলিয়ান’ বাউন্স শেরেবাংলা স্টেডিয়ামের মাঝখানে দুটি নেট। একটিতে ব্যাটসম্যানদের বল ধরে রানের লক্ষ্য বেঁধে দিচ্ছেন কোচ চন্ডিকা হাথুরুসিংহে। আরেকটা উইকেট যেন পুরোপুরি অস্ট্রেলিয়ান! মাশরাফি বিন মুর্তজা-রুবেল হোসেনদের বল বাড়তি গতি নিয়ে উঠে আসছে বুকসমান উচ্চতায়। ব্যাটসম্যানরা সমানে খেলে যাচ্ছেন পুল-কাট। এমনকি থামিয়ে রাখা যাচ্ছিল না কাঁধের চোট কাটিয়ে কালই প্রথম ব্যাটিংয়ে নামা মুশফিকুর রহিমকেও। কিন্তু মিরপুরে হঠাৎ অস্ট্রেলিয়ান উইকেট আসল কোত্থেকে! বিভ্রান্ত হওয়ার কিছু নেই। কৃত্রিম বাউন্সি উইকেট বানাতে পুরোনো কৌশলই অবলম্বন করেছেন হাথুরুসিংহে। উইকেটের ওপর বিছিয়ে দিয়েছেন গ্রানাইটের স্ল্যাব। তাতে পড়েই অমন বাউন্স পাচ্ছিল পেসারদের বলগুলো। ওপেনার এনামুল হকের ভাষায়, ‘গ্রানাইট দেওয়ায় বল একটু স্কিড করছে, ব্যাটে দ্রুত আসছে। অনুশীলনের উইকেটে যদি বাউন্স থাকে, ব্যাটিং করার সময় বল স্কিড করে, তাহলে অস্ট্রেলিয়ায়ও আমাদের মানিয়ে নিতে সুবিধা হবে।’ কাল নেট প্র্যাকটিসের প্রথম দিনে অনুশীলন ছিল দুই বেলা। মাঝ বিরতিতে হওয়া সংবাদ সম্মেলনে এসেই ওই কথাগুলো বলছিলেন এনামুল। সংবাদ সম্মেলনে তাঁর সঙ্গে ছিলেন সৌম্য সরকারও। বিশ্বকাপ দলের দুই টপ অর্ডার ব্যাটসম্যান, তার ওপর অনূর্ধ্ব-১৯ দলের হয়ে দুজনেরই আছে অস্ট্রেলিয়ায় খেলার অভিজ্ঞতা। সংবাদ সম্মেলনের বেশির ভাগ প্রশ্নও হলো অস্ট্রেলিয়ান কন্ডিশনে ব্যাটসম্যানদের চ্যালেঞ্জ নিয়ে। এনামুল আগেই বলেছেন, তাঁর চোখে এই চ্যালেঞ্জটা বেশি নতুন বলে। কাল বললেন, অনুশীলন করেই আনতে হবে নতুন বলে খেলার দক্ষতা, ‘ওই সময়টা কীভাবে পার করা যায়, সেটা অনেক বেশি গুরুত্বপূর্ণ মনে করি আমি। অনুশীলন করেই এটাতে উন্নতি করা সম্ভব। এখানে অনুশীলন করছি এবং অস্ট্রেলিয়ায় গিয়ে কিছু অনুশীলন ম্যাচ খেলব। ওখানে মানিয়ে নেওয়ার চেষ্টা করব।’ অস্ট্রেলিয়ান কন্ডিশনে অনুশীলনের অপেক্ষায় আছেন সৌম্যও। তবে কিছু কাজ করে যাওয়ার চেষ্টা করছেন দেশেই, ‘শর্ট বল নিয়ে আমি এরই মধ্যে অনুশীলন শুরু করেছি।’ শুধু দলের সঙ্গে অনুশীলনে নয়, টেনিস বল ও প্লাস্টিকের একধরনের বল দিয়ে শট বল খেলার অনুশীলনটা তিনি করছেন নিজ উদ্যোগেও। কন্ডিশন ভিন্ন বলেই ব্যাটিংয়ের মৌলিক বিষয়গুলো বদলানোর প্রয়োজন আছে বলে মনে হয় না সৌম্যর। বলের গুণ-মান বিচার করে খেলতে পারাটাকেই মনে করছেন আসল কাজ। তা ছাড়া তাঁর উচ্চতা ৫ ফুট ১০ ইঞ্চি। এটাকে আশীর্বাদ মানছেন সৌম্য, ‘উচ্চতার জন্য একটু হলেও সুবিধা পাব। বল বুঝে খেললে সমস্যা হওয়ার কথা নয়। বাউন্স যদি ভালো হয়, সেটা সব জায়গার জন্যই ভালো।’ ‘ভালো’ বাউন্স বলতে সৌম্য স্বাভাবিক বাউন্সকেই বুঝিয়ে থাকবেন। একই কথা এনামুলের কণ্ঠেও, ‘স্বাভাবিক বাউন্সে আমাদের জন্য সুবিধাই হবে।’ অবশ্য ভারত-অস্ট্রেলিয়া সিরিজ আর বিগ ব্যাশের খেলা দেখে অস্ট্রেলিয়ার উইকেট নিয়ে ভয় যেন অনেকটাই দূর হয়ে গেছে তাঁর, ‘অনেকে বলতে পারেন, নাকের পাশ দিয়ে বল যাবে। আমি মনে করি এমন কিছুই হবে না। বিগ ব্যাশ, ভারত-অস্ট্রেলিয়ার খেলা দেখেছি। আমার মনে হয় বাউন্স ঠিক থাকবে।’ ২০১২ সালে অস্ট্রেলিয়ায় অনূর্ধ্ব-১৯ বিশ্বকাপে সর্বোচ্চ রান করেছিলেন এনামুল। বড়দের বিশ্বকাপেও সে রকম কিছু করে দেখানোর মতো বড় লক্ষ্য তাঁর নেই। তবে তিন বছর আগের সেই সাফল্য বাড়তি অনুপ্রেরণা তো হবেই। সবচেয়ে বড় কথা, অস্ট্রেলিয়ায় খেলার অভিজ্ঞতাটা তাঁর আছে, যা আছে সৌম্যেরও। এনামুল সেটিই মনে করিয়ে দিলেন, ‘সাকিব ভাই বিগ ব্যাশ খেলছেন। আমাদের দলে বেশ কিছু খেলোয়াড় আছে, যাদের ২০১২ সালের অনূর্ধ্ব-১৯ বিশ্বকাপ খেলার অভিজ্ঞতা আছে। সবাই সবার অভিজ্ঞতা সবার সঙ্গে শেয়ার করছি। সবাই মোটামুটি জানেও কী করা উচিত, কী হতে পারে কিংবা আমরা কোন বিষয়গুলোর মুখোমুখি হব।’ এনামুল শুধু ব্যাটসম্যান হিসেবে দলে এলেও সৌম্যের হাতে বোলিংও আছে। কোচ যদিও আগেই বলে দিয়েছেন, তাঁকে দিয়ে পুরো ১০ ওভার বল করানোর পরিকল্পনা নেই, সৌম্য তার পরও প্রস্তুত, ‘যখন আমি ব্যাট হাতে নিই, তখন আমি ব্যাটসম্যান। যখন বল হাতে নিই, তখন আমি বোলার। যখন যেভাবে সুযোগ পাব, চেষ্টা করব ভালো কিছু করতে।’ পাশে বসে ওপর-নিচে মাথা ঝোঁকাচ্ছিলেন এনামুল। সৌম্যের কথাটা যে দলের সবারই হওয়া উচিত, যেন বোঝাচ্ছিলেন সেটাই।	1
ম্যাচসেরা হয়ে সাকিবের উদযাপন তিন ধরনের ক্রিকেটেই সেরা অলরাউন্ডারের স্বীকৃতি সঙ্গে নিয়ে নেমেছিলেন মাঠে। অলরাউন্ড পারফরম্যান্স দেখানোর সুযোগও পেয়েছিলেন। সেটা পারেননি, ব্যাট হাতে ব্যর্থ আবারও। তবে এর আগে বল হাতে যা করেছেন, দল জয় দেখে ফেলেছে তাতেই। ৪ ওভারে ১৩ রান দিয়ে ৪ উইকেট, মেলবোর্ন রেনিগেডসের হয়ে সেরা বোলিংয়ের রেকর্ড। ব্রিসবেন হিটের বিপক্ষে ৫ উইকেটের জয়ে ম্যাচসেরা সাকিবই। নিজেদের মাঠ ডকল্যান্ডসে ম্যাচের প্রথম দুই বলেই রেনিগেডসকে উইকেট এনে দেন জেমস প্যাটিনসন। পঞ্চম ওভারে বল হাতে নিয়ে সাকিবও জাগিয়েছিলেন হ্যাটট্রিক সম্ভাবনা। অনেকটা টার্ন করা দারুণ এক ফ্লাইট দেওয়া বলে বিভ্রান্ত ড্যানিয়েল ক্রিস্টিয়ান, দারুণ ক্ষিপ্রতায় স্টাম্পিং করেছেন ম্যাথু ওয়েড। পরের বল আবারও ফ্লাইটেড, টার্ন করে বাঁহাতি জেসন ফ্লোরোসের ব্যাট-প্যাডের ফাঁক গলে বোল্ড। হ্যাটট্রিক বলটি ঠেকিয়ে দেন ক্রিস লিন। পরের ওভারে সেই লিনকেই ফ্লাইটে বিভ্রান্ত করে নিয়েছেন ফিরতি ক্যাচ। তৃতীয় ওভারে নিজে উইকেট না পেলেও উইকেট এনে দিয়েছেন দলকে। নিজের বলে ফিল্ডিং করে রান আউট করেছেন ইংলিশ অলরাউন্ডার অ্যান্ড্রু ফ্লিনটফকে। নিজের শেষ ওভারে ফিরিয়েছেন প্রতিপক্ষের সর্বোচ্চ রান করা বেন কাটিংকে। স্লগ করতে গিয়ে বোল্ড কাটিং (৩০)। দলের হয়ে সাকিবের সেরা বোলিংয়ের দিনে লেগ স্পিনার ফাওয়াদ আহমেদ গড়েছেন বিগ ব্যাশে সবচেয়ে মিতব্যয়ী বোলিংয়ের রেকর্ড (৪-১-৭-১। ব্রিসবেন হিট গুটিয়ে যায় ৮০ রানে। সাকিবের ক্যাচ নেওয়ার মাধ্যমেই শেষ হয়েছে ইনিংস। সামান্য এই স্কোরও অবশ্য সহজে তাড়া করতে পারেনি রেনিগেডস। ৩১ রানে পড়ে যায় ৪ উইকেট। তখনই নামেন সাকিব। সেখান থেকে দলকে জয় এনে দিতে পারলে কাল পূর্ণতা পেত সাকিবের পারফরম্যান্স। কিন্তু ক্রিস্টিয়ানের শর্ট বলে আপার কাট করে ধরা পড়েছেন থার্ডম্যানে (৩ বলে ২)। দলই তখন খানিকটা হারের শঙ্কায়। টম বিটনের ঝড়ে অবশ্য আর উইকেট না হারিয়েই জিতে যায় রেনিগেডস। ৭ ম্যাচে ৬ পয়েন্ট নিয়ে এখন পয়েন্ট টেবিলের ছয়ে সাকিবের দল, কাগজে-কলমে বেঁচে আছে সেমিফাইনাল সম্ভাবনা। বাস্তব সম্ভাবনা যদিও নেই বললেই চলে। দল সেমিতে উঠলেও সাকিব খেলবেন আর একটি ম্যাচই, নিজের সাবেক দল অ্যাডিলেড স্ট্রাইকার্সের বিপক্ষে ১৯ জানুয়ারি। স্টার স্পোর্টস, ক্রিকইনফো।	1
ক্রিকইনফো অ্যাওয়ার্ডে তাইজুল–তাসকিন বাংলাদেশের জন্য ম্যাচটি হয়ে আছে দুঃস্বপ্ন। ভারতের ১০৬ রান তাড়া করতে নেমে বাংলাদেশ গুটিয়ে গিয়েছিল ৫৮ রানে। তবে দলের জন্য ভুলে যাওয়ার মতো ম্যাচটিই মনে আলাদা জায়গা নিয়ে আছে তাসকিন আহমেেদর। অভিষেকে বাংলাদেশের সেরা বোলিংয়ের রেকর্ড গড়েছিলেন। তাসকিনের সেই ২৮ রানে ৫ উইকেট জায়গা পেয়েছে ক্রিকইনফো অ্যাওয়ার্ডে সেরা ওয়ানডে বোলিংয়ের সংক্ষিপ্ত তালিকায়। টেস্টে সেরা বোলিংয়ের সংক্ষিপ্ত তালিকায় আছে জিম্বাবুয়ের বিপক্ষে মিরপুরে তাইজুল ইসলামের ম্যাচ জেতানো বোলিং (৮/৩৯)। বছরজুড়ে সেরা পারফরমারকে নয়, ক্রিকেটের জনপ্রিয় এই ওয়েবসাইট পুরস্কৃত করে তিন সংস্করণে বছরের সেরা পারফরম্যান্সকে। বরাবরের মতো জুরিবোর্ডে ক্রিকইনফোর জ্যেষ্ঠ সম্পাদক ও লেখকদের সঙ্গে আছেন সাবেক পাঁচ ক্রিকেটার ইয়ান চ্যাপেল, মাইকেল হোল্ডিং, মার্টিন ক্রো, রাহুল দ্রাবিড় ও গ্রায়েম স্মিথ। ক্রিকইনফো।	1
আজই ফিরছেন তামিম অস্ট্রেলিয়ান সময় আজ সকাল ১০টায় বিমানে উঠে ঢাকায় পৌঁছেও যাবেন আজ রাতেই। গত ২৯ ডিসেম্বর মেলবোর্নের অ্যাভিনিউ হাসপাতালে তামিম ইকবালের ডান হাঁটুতে অস্ত্রোপচার করেন ডা. ডেভিড ইয়াং। এরপর এই কয়েক দিন সেখানেই চলেছে তাঁর পুনর্বাসন-প্রক্রিয়া। ঢাকায় ফেরার আগে তামিম কাল আরও একবার ডেভিড ইয়াংয়ের সঙ্গে দেখা করেছেন, শুনেছেন সুসংবাদও। মেলবোর্ন থেকে মুঠোফোনে তামিমই জানালেন, ‘যে রকম উন্নতি হচ্ছে, ইয়াং খুবই আশাবাদী যে বিশ্বকাপ খেলতে আমার কোনো সমস্যা হবে না। তবে আমি যখন পুরোপুরি দৌড়ানো শুরু করব, তখনই বোঝা যাবে পা কীভাবে সাড়া দেয়।’ অস্ট্রেলিয়ায় পুনর্বাসনকাজের সিংহভাগজুড়ে ছিল ফিজিওথেরাপি। একদিন অবশ্য ট্রেডমিলে দৌড়েছেনও। তবে সেটা কৃত্রিমভাবে শরীরটাকে ঝুলিয়ে রেখে, ট্রেডমিলে শরীরের অর্ধেক ভর দিয়ে। তামিমের ভাষায়, ‘এটা বিশেষ ধরনের একটা ট্রেডমিল। দৌড়ানোর সময় মনে হচ্ছিল, আমি বাতাসের মধ্যে দৌড়াচ্ছি।’ ঢাকায় ফেরার পর পুনর্বাসন প্রক্রিয়াটা কী রকম হবে, সেটা ঠিক করে দেওয়া হয়েছে অস্ট্রেলিয়া থেকেই। সেটিও জানা গেল তামিমের কাছ থেকে, ‘আগামী শনি বা রোববার আমি জগিং-নকিং শুরু করব। ব্যাট হাতে প্রথম দুই-তিন দিন শুধু নক করব। এরপর আস্তে আস্তে স্পিন, মিডিয়াম পেস, পেস বল খেলব। পুরোপুরি নেট করব ২৩ জানুয়ারি থেকে।’ সেটা হলেও হয়তো হবে বিশেষ ব্যবস্থায়। কারণ অনুশীলন সূচি অনুযায়ী সেদিন বিশ্রাম নেওয়ার কথা ক্রিকেটারদের। বাংলাদেশ দল বিশ্বকাপ খেলতে অস্ট্রেলিয়ার উদ্দেশে দেশ ছাড়বে এর পরদিনই। দ্রুত সুস্থ হওয়ার জন্য তিনটা ইনজেকশনের যে কোর্স শুরু করেছিলেন, তার দ্বিতীয়টি কাল নিয়েছেন তামিম। শেষটি নিতে হবে ২৭ জানুয়ারি। সে জন্য দলের সঙ্গে প্রথমে ব্রিসবেন গেলেও ২৬ তারিখ আবারও তাঁকে যেতে হবে মেলবোর্নে। সেদিন তামিমের অবস্থা আরও একবার পর্যবেক্ষণ করে দেখবেন ইয়াং।	1
নতুন চুক্তিতে ১৪ ক্রিকেটার তবে কী পারফরম্যান্সের ছায়া পড়ছে ক্রিকেটারদের প্রাপ্তিযোগেও! বছরের শেষ দিকে হওয়া জিম্বাবুয়ে সিরিজ ছাড়া ২০১৪ সালটা বাংলাদেশের ক্রিকেটের জন্য বন্দী ছিল ব্যর্থতার বৃত্তে। সে কারণেই কি না, এ বছর বেতন বাড়ছে না ক্রিকেটারদের। চূড়ান্ত সিদ্ধান্তটা আগামীকালের বোর্ড সভায় হওয়ার কথা থাকলেও জানা গেছে, খেলোয়াড়দের বেতন বাড়ানোর ব্যাপারে কোনো সুপারিশ নেই ক্রিকেট পরিচালনা বিভাগ থেকে। ক্রিকেটারদের বেতন অবশ্য গত বছরই বেশ বাড়িয়েছিল বিসিবি। চুক্তির শ্রেণী ভেদে সেটি ছিল ২০ থেকে ২৫ শতাংশ পর্যন্ত। বেতন বাড়ার পর গত বছর ‘এ+’ শ্রেণীর ক্রিকেটারেরা মাসিক বেতন পেয়েছেন ২ লাখ টাকা করে। বাকি চার শ্রেণীর এ রকম: ‘এ’-১ লাখ ৭০ হাজার, ‘বি’-১ লাখ ২০ হাজার, ‘সি’-৯০ হাজার ও ‘ডি’-৬০ হাজার টাকা। এর বাইরে দায়িত্ব ভাতা হিসেবে অধিনায়ক পান বাড়তি ২০ হাজার টাকা ও সহ-অধিনায়ক ১০ হাজার টাকা। নতুন বছরেও ক্রিকেটারদের চুক্তির শ্রেণী বিন্যাস এরকমই থাকবে, একই থাকবে বেতনের অংকও। তবে এ ব্যাপারে কালই চূড়ান্ত কিছু বলতে রাজি হননি বিসিবির প্রধান নির্বাহী কর্মকর্তা নিজাম উদ্দিন চৌধুরী, ‘ক্রিকেটারদের বেতন বাড়বে কি বাড়বে না, সে সিদ্ধান্ত হবে ১৫ জানুয়ারির বোর্ড সভায়।’ বেতন না বাড়লেও চুক্তিতে ক্রিকেটারের সংখ্যা বাড়ছে। ২০১৪ সালে সংখ্যাটা ছিল ১২, এবার তা বেড়ে হচ্ছে ১৪ জন। চুক্তি থেকে বাদ পড়ছেন আবদুর রাজ্জাক, রবিউল ইসলাম ও সোহাগ গাজী। নতুন ঢুকছেন ইমরুল কায়েস, শফিউল ইসলাম, তাইজুল ইসলাম, আল আমিন ও আরাফাত সানি। এদের মধ্যে শেষের তিন জন আসবেন ‘ডি’ শ্রেণীতে, প্রথম দুই জন ‘বি’ শ্রেনীতে। ‘বি’ শ্রেণীতে আগে থেকেই আছেন রুবেল হোসেন ও নাসির হোসেন। ‘ডি’ শ্রেণী থেকে রবিউল বাদ পড়লেও মুমিনুল হক আর এনামুল হকের (বিজয়) উত্তরণ ঘটবে ‘সি’ শ্রেণীতে। রাজ্জাক বাদ পড়ায় ‘এ’ শ্রেণীতে থাকবেন শুধু মাহমুদউল্লাহ। আর সবার ওপরের ‘এ+’ শ্রেণীতে থাকবেন আগের চার ক্রিকেটারই-মাশরাফি বিন মুর্তজা, সাকিব আল হাসান, মুশফিকুর রহিম ও তামিম ইকবাল।	1
লয়েডের সুরেই ভিভ দল ঘোষণার সংবাদ বিজ্ঞপ্তিতে ক্লাইভ লয়েড বলেছিলেন, ‘খুবই ভালো দল, বিশ্বকাপে যে দল গর্বিত করতে পারে ওয়েস্ট ইন্ডিজকে।’ বাস্তবতা হলো, ডোয়াইন ব্রাভো ও কাইরন পোলার্ড ছাড়া দল খুব ভালো, এটা হয়তো ওয়েস্ট ইন্ডিজের প্রধান নির্বাচক নিজেও বিশ্বাস করেন না। মাইকেল হোল্ডিং তো তুলাধোনা করেছেন বোর্ডকে। তবে আরেক ক্যারিবিয়ান কিংবদন্তি, ভিভ রিচার্ডস আবার অনেকটাই কণ্ঠ মেলালেন তাঁর সাবেক অধিনায়কের সঙ্গে। ভিভের মতে, এই দল যথেষ্টই ভারসাম্যপূর্ণ, জিততে পারে বিশ্বকাপও! আইসিসি ওয়েবসাইটে লেখা কলামে প্রথম দুটি বিশ্বকাপজয়ী বিস্ফোরক ব্যাটসম্যান লিখেছেন, ‘গেইল, স্যামুয়েলস, ড্যারেন ব্রাভো, সিমন্স ও নারাইনদের নিয়ে অভিজ্ঞতা ও তারুণ্যের খুব ভালো সমন্বয় আছে দলটায়। আছে নিজেদের প্রমাণের তাগিদ। বিশ্বকাপ জয় ছাড়া আর কোনো লক্ষ্য থাকতে পারে না। দলের ফিল্ডিং ভালো। ব্যাটিং ও বোলিংয়ে শৃঙ্খলা ধরে রাখতে পারলে ওরা শেষ পর্যন্ত যেতে পারে।’ পোলার্ড-ব্রাভোদের প্রসঙ্গও অবশ্য ছুঁয়ে গেছেন স্যার ভিভ, ‘ব্রাভো ও পোলার্ডের মতো দুজন ক্রিকেটার পেলে যেকোনো দলই খুশি হবে। তবে নির্বাচকদের ওপরও শ্রদ্ধা রাখতে হবে আমাদের। সিদ্ধান্তটি ভুল না ঠিক, সেটি বলার দায়িত্বও আমার নয়।’ আইসিসি ওয়েবসাইট।	1
মিসবাহর চোখে ১৯৯২ ছেলেবেলা থেকেই তাঁর আদর্শ ইমরান খান। এগিয়ে চলার পথে নিরন্তর অনুপ্রেরণা মানেন ১৯৯২ বিশ্বকাপের ইমরানের দলের অভাবনীয় সাফল্যকে। ক্যারিয়ার সায়াহ্নে এসে মিসবাহ-উল-হকও ছুঁতে চান সেই সাফল্যকে। বিশ্বকাপ দিয়েই রঙিন পোশাককে বিদায় জানাবেন মিসবাহ। পাকিস্তানকে বিশ্বকাপ জয়ে নেতৃত্ব দেওয়ার সময় ইমরানের বয়স ছিল ৪১। মিসবাহর বয়সও এখন ৪১ ছুঁইছুঁই। সেবারের মতো এবারও বিশ্বকাপ হচ্ছে অস্ট্রেলিয়া-নিউজিল্যান্ডে। লাহোরে পাকিস্তান অধিনায়কের কণ্ঠে কাল শোনা গেল ১৯৯২-কে ফিরিয়ে আনার প্রত্যয়, ‘আমার জন্য এটি বড় অনুপ্রেরণা। শারীরিক, মানসিক বা দক্ষতা যা-ই লাগুক না কেন, নিজের সেরাটা উজাড় করে দিয়ে আমি শেষটা দারুণভাবে করতে চাই। করতে চাই ১৯৯২ বিশ্বকাপের দলটির মতোই কিছু।’ অস্ট্রেলিয়া-নিউজিল্যান্ডের কন্ডিশনে মানিয়ে নিতে দল অনুশীলনে ‘মনোযোগী ও দৃঢ়প্রতিজ্ঞ’ বলেও জানান মিসবাহ। ১৫ ফেব্রুয়ারি চিরপ্রতিদ্বন্দ্বী ভারতের বিপক্ষে ম্যাচ দিয়ে শুরু হবে পাকিস্তানের বিশ্বকাপ অভিযান। এএফপি।	1
পাক–ভারত মানেই রেকর্ড এমনিতে এই হিসাবটা হয় ম্যাচ বা টুর্নামেন্ট শেষে। তবে যখন ক্রিকেট মাঠে ভারত-পাকিস্তান—আনুমানিক একটা হিসাব করে ফেলা যায় আগে থেকেই। সেই হিসাব বলছে, আসছে বিশ্বকাপে ভারত-পাকিস্তান ম্যাচটি দেখবে ক্রিকেট ইতিহাসে সবচেয়ে বেশি দর্শক! দি অস্ট্রেলিয়ান-এর প্রতিবেদন অনুযায়ী, ১০০ কোটির বেশি লোক দেখবে এই ম্যাচ। আগের রেকর্ডটিও এ দুই দলের বিশ্বকাপ লড়াইয়ে, ২০১১ বিশ্বকাপের সেমিফাইনাল। এবার বিশ্বকাপে নিজের প্রথম ম্যাচেই মুখোমুখি হচ্ছে চিরপ্রতিদ্বন্দ্বী এ দুই দল। ১৫ ফেব্রুয়ারি অ্যাডিলেডে হতে যাওয়া এই ম্যাচের স্টেডিয়ামের টিকিট শেষ হয়ে গেছে ছয় মাস আগেই। আগুনে ম্যাচের উত্তেজনা ছড়ালেও মজার ব্যাপার হলো, বিশ্বকাপে কিন্তু এই লড়াই বরাবরই একপেশে। বিশ্বকাপে পাঁচবার মুখোমুখি হয়ে একবারও ভারতকে হারাতে পারেনি পাকিস্তান! দি অস্ট্রেলিয়ান।	1
অদ্ভুত অনুরোধ ম্যানচেস্টার সিটি স্ট্রাইকার স্তেফান ইয়োভেতিচ জীবনে অনেক অনুরোধই পেয়েছেন, অনেকবারই হয়তো তাঁকে ঢেঁকিও গিলতে হয়েছে। কিন্তু এ রকম অদ্ভুত অনুরোধ কি কখনো পেয়েছেন? পশ্চিম লন্ডনের একটা রেস্টুরেন্টে খেতে গিয়েছিলেন দুদিন আগে। খাওয়ার পর ওয়েটারকে বললেন বিল দিতে। পেয়ে তো সিটি স্ট্রাইকারের চক্ষু চড়কগাছ! বিলের সঙ্গে সুন্দর করে একটা লাইন টাইপ করা, ‘দয়া করে লিভারপুলের সঙ্গে গোল করবেন না।’ ব্যাসরি নামের যে ওয়েটার এই অনুরোধটা করেছিলেন, তিনি যে লিভারপুলের সমর্থক সেটা না বললেও চলে। পরে ইয়োভেতিচ বিলের ছবিটা পোস্ট করেছেন ইনস্টাগ্রামে। তাঁকে এ অনুরোধ করার অবশ্য কারণ আছে, লিভারপুলের সঙ্গে লিগে আগের দেখায় জোড়া গোল করেছিলেন এই সার্বিয়ান। সামনের মার্চে আবার দেখা হবে দুই দলের, তত দিন ইয়োভেতিচ অনুরোধটা মনে রাখলে হয়! মেইল অনলাইন। ফেদেরারের ঘরেই ক্যারিয়ারে অনেক প্রতিপক্ষের সঙ্গেই তো খেলেছেন। পারতপক্ষে কার সামনে দাঁড়াতে চান না রজার ফেদেরার? নিশ্চিতভাবেই অনেকে রাফায়েল নাদালের নাম বলবেন। মহাবিস্ময়ের বললেও কম বলা হবে, নাদাল নন, ফেদেরার বলেছেন স্ত্রী মিরকার কথা! ১৭ বারের গ্র্যান্ডস্লামজয়ীর ব্যাখ্যা, ‘ওর খেলায় দারুণ একটা ছন্দ আছে, আমার খেলায় অতটা নেই। আমি তো ছুটিতে ওর সঙ্গে টেনিস খুব একটা খেলিই না।’ মিরকা অবশ্য নিজেও পেশাদার টেনিস খেলোয়াড় ছিলেন, কিন্তু চোটের কারণে ক্যারিয়ারটা খুব তাড়াতাড়িই শেষ হয়ে যায়। তার পরও ফেদেরারের চেয়ে তাঁর স্ত্রীর খেলায় ছন্দ বেশি, এটাও কি বিশ্বাস করতে হবে? কথাটা বলার সময় অবশ্য ফেদেরার হাসছিলেন। কথাটা কি আসলেই সত্যি নাকি স্ত্রীকে খুশি করতে বলা, এই সংশয়টা তাই থাকলই। এএনআই। এমন জার্সি! জার্সিটা দেখে প্রথম দেখাতেই চোখে ধাঁধা লেগে যাওয়ার কথা। সবুজ-হলুদে মেশানো অদ্ভুত একটা শার্ট, যেন কচ্ছপের পিঠের কথা মনে করিয়ে দেয়। চিন্তা করুন, মাঠে ১১ জন খেলোয়াড় ঠিক এই রকম জার্সি পরে খেলছে! সুইডেনের ক্লাব হ্যামস্টাডের নতুন অ্যাওয়ে জার্সি এটা, যা দেখে ক্লাবের অধিনায়ক জেসপার ওয়েস্টারবার্গ রীতিমতো স্তম্ভিত হয়ে গিয়েছিলেন। টুইটও করেছিলেন, ‘এটা কি কোনো রসিকতা? পিউমার নকশা বিভাগের মাথাটাথা খারাপ হয়ে যায়নি তো!’। পরে অবশ্য সেটা মুছে ফেলে সুরটা নরম করে বলেছেন, রংটা ক্লাবের সঙ্গে একদমই যায় না। অসন্তোষটা বোধ হয় এতেও বোঝা যাচ্ছে। গার্ডিয়ান।	1
মেসিকে ধরতে চান রোনালদো থিয়েরি অঁরির হাতে মুখবন্ধ সোনালি খাম। মঞ্চে তাঁর পাশে ফিফা সভাপতি সেপ ব্ল্যাটার। সামনের সারিতেই তিনটি উৎকণ্ঠিত মুখ। পুরো অভিনয় প্রতিভা দিয়েও যে উৎকণ্ঠা আড়াল করতে পারছেন না ক্রিস্টিয়ানো রোনালদো, লিওনেল মেসি ও ম্যানুয়েল নয়্যার। অঁরির হাতের মুখবন্ধ খামে আছে তাঁদের যেকোনো একজনের নাম। প্রায় যন্ত্রমানবের মতো খামটা খুললেন সাবেক ফরাসি স্ট্রাইকার। তারপর একটুও নাটকীয়তা না করে ঘোষণা করলেন নামটা। ক্রিস্টিয়ানো রোনালদো। নয়্যারের চোখের পলক পড়ল দুবার। শীতে ঠোঁটফাটা হাসি দিলেন মেসি। কারও দিকে না তাকিয়ে রোনালদো উঠে এলেন মঞ্চে। উৎকণ্ঠা সরে গিয়ে মুখে তখন রাজ্যের আলো। একান-ওকান হয়ে গেছে হাসিটাও। টানা দ্বিতীয়বারের মতো ফিফা ব্যালন ডি’অর ট্রফি হলো তাঁর, সব মিলিয়ে তিনবার। জুরিখের কংগ্রেস হাউসে এরপর রাতটা শুধুই রোনালদোর। মাইক্রোফোনের সামনে প্রতিক্রিয়া জানাতে গিয়ে শুরুটা করেছিলেন খুব নিয়ন্ত্রিতভাবে, ‘যাঁরা আমাকে ভোট দিয়েছেন, তাঁদের সবাইকে ধন্যবাদ জানাতে চাই।’ তারপর একে একে সেই ধন্যবাদের তালিকায় যোগ হলো তাঁর ছেলে, মা, বাবা, পরিবার, সতীর্থ, কোচ, রিয়াল মাদ্রিদের সভাপতি এমন আরও অনেকের নাম। কিন্তু ছোট বক্তৃতার শেষটা হলো এক হুংকার দিয়ে। আর তাতেই বেরিয়ে এল আসল উচ্ছ্বাসটা। ২০০৭ সালে প্রথম ফিফার বর্ষসেরা পুরস্কার জয়ের জন্য তিনজনের সংক্ষিপ্ত তালিকায় এসেছিলেন রোনালদো। পরের বছরই জেতেন প্রথম ট্রফিটাও। এরপর শুধু ২০১০ সালেই তিনজনের সংক্ষিপ্ত তালিকায় ছিলেন না। দ্বিতীয় হয়েছেন ২০০৯, ২০১১ ও ২০১২ সালে। মাঝের এই চার বছরই ব্যালন ডি’অরের ট্রফিটা গেছে মেসির হাতে। এরপর টানা দুবার আবার রোনালদো। সব মিলিয়ে এখনো মেসির চেয়ে একটা ট্রফি কম। এই ব্যবধান ঘোচানোই এখন রিয়াল মাদ্রিদের পর্তুগিজ উইঙ্গারের প্রতিজ্ঞা, ‘এই নিয়ে আমি আটবার (আসলে সাতবার) এখানে এলাম। মেসি, আমি আর অন্য একজন—এটাই এখন নিয়ম হয়ে গেছে। কে পুরস্কার জিতবে, এ নিয়ে আপনি কখনো নিশ্চিত হতে পারবেন না। তবে এবার আমার বড় সুযোগ আছে বলেই মনে হচ্ছিল। আমার মনে হচ্ছিল, এটা আমার পাওনা। আবার মেসিও পেতে পারত। আসলে আমাদের তিনজনের যে কারওই হতে পারত। আমার জন্য তাই এটা অবিস্মরণীয় এক মুহূর্ত। তবে আমি এখানেই থামছি না। মেসিকে ধরতে চাই।’ তিন বা এর বেশিবার ব্যালন ডি’অর জেতা ‘অভিজাত’ ফুটবলারের তালিকায় মেসি, রোনালদো ছাড়া আছেন শুধু ইয়োহান ক্রুইফ, মিশেল প্লাতিনি ও মার্কো ফন বাস্তেন। তবে শুধু কিংবদন্তিদের পাশে নাম তুলেই সন্তুষ্ট নন রোনালদো, হতে চান সর্বকালের অন্যতম সেরাও, ‘আমি কখনো ভাবিনি যে তিনবার এ ট্রফি জিততে পারব। স্বভাবতই খুব আপ্লুত এবং এটাই আমার অনুপ্রেরণা হিসেবে কাজ করবে। আমি চাই সর্বকালের অন্যতম সেরা হতে। আর সেটার জন্য কতটা পরিশ্রম করতে হবে, তাও জানি।’ এএফপি, গোলডটকম। রোনালদোর ২০১৪ লা ডেসিমা ও চ্যাম্পিয়নস লিগে গোলের রেকর্ড গত মৌসুমে রিয়ালের অনেক আরাধ্য লা ডেসিমা জয়ের অন্যতম নায়ক রোনালদো। যে ট্রফি জয়ের পথে ১১ ম্যাচে ১৭ গোল করে পর্তুগিজ উইঙ্গার ভেঙে দিয়েছেন চ্যাম্পিয়নস লিগে মেসির এক মৌসুমে করা ১৫ গোলের রেকর্ডও। হ্যাটট্রিকের রাজা গত মাসে সেল্টা ভিগোর বিপক্ষে লা লিগায় নিজের ২৩তম হ্যাটট্রিক করেছেন রোনালদো, ভেঙে দিয়েছেন রিয়াল কিংবদন্তি আলফ্রেডো ডি স্টেফানো ও তেলমো জারার যৌথ ২২ হ্যাটট্রিকের রেকর্ড। পর্তুগালের সর্বোচ্চ গোলদাতা পলেতার ৪৭ গোলের রেকর্ড ভেঙে হয়েছেন পর্তুগালের সর্বোচ্চ গোলদাতা। জাতীয় দলের জার্সিতে এখন রোনালদোর গোল ৫২টি। বার্নাব্যুতে অপ্রতিরোধ্য গত বছর ঘরের মাঠে রীতিমতো অপ্রতিরোধ্য ছিলেন রোনালদো। সান্তিয়াগো বার্নাব্যুতে লিগের যতগুলো ম্যাচ হয়েছে, সব কটিতেই গোল পেয়েছেন। ১৪ ম্যাচে করেছেন ২৩ গোল। এ মৌসুমেও দুর্দান্ত গোলক্ষুধা দিন দিন যেন বেড়েই চলেছে রোনালদোর। এই মৌসুমেও লা লিগায় এরই মধ্যে ১৬ ম্যাচে করেছেন ২৬ গোল! লা লিগায় টানা ছয় মৌসুম ২৫টির বেশি গোল করা প্রথম খেলোয়াড় তিনি! এক নজরে ফিফা ব্যালন ডি’অর ক্রিস্টিয়ানো রোনালদো বর্ষসেরা কোচ জোয়াকিম লো (জার্মানি) বর্ষসেরা গোল হামেস রদ্রিগেজ (কলম্বিয়া, উরুগুয়ের বিপক্ষে বিশ্বকাপে গোল) বর্ষসেরা নারী ফুটবলার নাডিন কেসলার (জার্মানি/ভলফ্সবুর্গ) নারী দলের বর্ষসেরা কোচ রালফ কেলারমান (ভলফ্সবুর্গ) ফেয়ার প্লে’ পুরস্কার ফিফার স্বেচ্ছাসেবীরা ফিফা প্রেসিডেনশিয়াল পুরস্কার হিরোশি কাগাওয়া (জাপানি ক্রীড়া সাংবাদিক) ফিফপ্রো বিশ্ব একাদশ গোলরক্ষক: ম্যানুয়েল নয়্যার (জার্মানি/ বায়ার্ন মিউনিখ) ডিফেন্ডার: ফিলিপ লাম (জার্মানি/ বায়ার্ন মিউনিখ), সার্জিও রামোস (স্পেন/ রিয়াল মাদ্রিদ), ডেভিড লুইজ (ব্রাজিল/পিএসজি), থিয়াগো সিলভা (ব্রাজিল/ পিএসজি) মিডফিল্ডার: অ্যাঙ্গেল ডি মারিয়া (আর্জেন্টিনা/ ম্যানচেস্টার ইউনাইটেড), টনি ক্রুস (জার্মানি/ রিয়াল মাদ্রিদ), আন্দ্রেস ইনিয়েস্তা (স্পেন/ বার্সেলোনা) ফরোয়ার্ড: ক্রিস্টিয়ানো রোনালদো (পর্তুগাল/ রিয়াল মাদ্রিদ), লিওনেল মেসি (আর্জেন্টিনা/ বার্সেলোনা), আরিয়েন রোবেন (হল্যান্ড/ বায়ার্ন মিউনিখ)।	1
বঙ্গবন্ধু কাপে চমকের আশা মামুনুল ইসলাম মাঠ ছাড়লেন সবার শেষে। ঘর্মাক্ত শরীরে তোয়ালে জড়ানো। তাঁর ছোট্ট একটি কথা মনে গেঁথে থাকল। জাতীয় দলের অধিনায়কের কণ্ঠ বেশ দৃঢ়, ‘দেখবেন বঙ্গবন্ধু কাপে একটা চমক আমরা দেব।’ বিকেএসপির এক নম্বর ফুটবল মাঠে তখন অন্ধকার নেমে এসেছে। পাশ দিয়ে সার বেঁধে যাচ্ছে বিকেএসপির ছাত্রছাত্রীরা। কারও হাতে ক্রিকেট ব্যাট, কারও ফুটবল, কারও বাস্কেটবল। ছায়াঘন নিবিড় পরিবেশটা আরও নির্জন। এখানেই একাগ্র চিত্তে চলছে দীর্ঘ কাঙ্ক্ষিত বঙ্গবন্ধু কাপের প্রস্তুতি। দুই নম্বর মাঠের কথাও বলা উচিত। জাতীয় দলের সমান্তরালে এই মাঠে অনুশীলন করল শেখ রাসেল ক্রীড়াচক্র। দেশসেরা ফুটবলারদের এই মেলায় এক পাশে বসে নিজ দলের অনুশীলন দেখছিলেন দ্রাগান দুকানোভিচ। শেখ রাসেলের কোচ জাতীয় দলের অনুশীলনে চোখ রেখে এক ফাঁকে বললেন, ‘তোমাদের জাতীয় দলটাকে বেশ ফুরফুরে দেখাচ্ছে। আমার তো মনে হয় বঙ্গবন্ধু কাপে ওরা ভালো করবে।’ হ্যাঁ, বঙ্গবন্ধু কাপের জন্য আশার তরিই ভাসানো হয়েছে বিকেএসপিতে। সেটিকে ঠিকঠাক নোঙর করাতে দুই বেলা অনুশীলন, পরিকল্পনা তৈরি, নিজেরা ভাগ হয়ে ম্যাচ খেলা... বিশাল তোড়জোড়ই চলছে। এই যাত্রার সহযাত্রী স্ট্রাইকার এমিলি তাতে বেশ খুশি, ‘খুব ভালো প্রস্তুতি হচ্ছে। সামর্থ্য অনুযায়ী খেলতে পারলে বঙ্গবন্ধু কাপে ভালো না করার কারণ নেই। সবাই খুব সিরিয়াস।’ অভিন্ন সুরেই শেষ কথাটা বাজল সবার কণ্ঠে। মালয়েশিয়া, শ্রীলঙ্কা যারাই হোক প্রতিদ্বন্দ্বী, কম করেও সেমিফাইনালে ওঠার আশার গান নাসির-মিশুদের কণ্ঠে। এমনিতে টুকটাক কিছু সমস্যা থাকলেও ক্যাম্পে অভাব-অভিযোগ নিয়ে আগের মতো তেমন ফিসফিসানি নেই। মোটের ওপর খেলোয়াড়েরা হাসিখুশিই। আজ অনুশীলন বন্ধ থাকায় গত সন্ধ্যায় অনেকেই ছুটলেন ঢাকা। সবার মুখে অনুচ্চারে সেই প্রিয় গান, ‘আজ আমাদের ছুটি ও ভাই...।’ নৌকার অস্থায়ী নাবিক সাইফুল বারীকে এসব স্পর্শ করছে কমই। দল নিয়ে যুদ্ধের রণকৌশল তৈরিতে ব্যস্ত কোচ। খেলোয়াড়দের ফিটনেস আগের চেয়ে ভালো দেখছেন, সকালের সেশনে জোর দিয়েছেন গতির ওপর। নিজেই দিলেন সেটির ব্যাখ্যা, ‘শুরুতেই গতিটা রাখতে পারলে বলের দখল নেওয়া তুলনামূলক সহজ। এটা রক্ষণ ও আক্রমণ দুই বিভাগেই সমান গুরুত্বপূর্ণ।’ বিকেলের পর্বটা হলো বেশ উপভোগ্য। বল হারিয়ে কেড়ে নেওয়া ও বল দখলে রেখে দ্রুত ওঠা, দুটো ব্যাপারেই সমান গুরুত্ব দিলেন সাইফুল। শেষটায় দেখা গেল, মামুনুল ইসলাম ও জামাল ভূঁইয়া আলাদা করে শ্যুটিং অনুশীলন করছেন একা। ক্রিকেট বলের মতো বল উড়ে উড়ে যাচ্ছিল রাস্তায় ওপর। মাঠের বাইরে বসে তা দেখলেন খেয়ালি উইঙ্গার জাহিদ হোসেন। তাঁর নাকি আবার চোট! এবং নির্লিপ্ত ভঙ্গিতে নিজের মতো করে দিলেন সেটির ব্যাখ্যা, ‘এটা তো লুডু খেলা না যে চোট হবে না!’ হালকা চোট আছে ডিফেন্ডার আরিফেরও। ডিফেন্ডার ইয়াসিন চোটের চিকিৎসা করাতে দুদিন আগে গিয়েছেন ঢাকা। স্ট্রাইকার ওয়াহেদ ব্যক্তিগত প্রয়োজনে ছুটি নিয়েছেন দুদিনের। ছোটখাটো এই ব্যাপারগুলোকে খুব একটা আমলে না নিয়ে নির্ভারই কোচ। লোডভিক ডি ক্রুইফের সঙ্গে তাঁর সর্বশেষ যোগাযোগ হয়েছে ৩ জানুয়ারি। আগের সূচি মেনে সাইফুলকে অনুশীলন চালিয়ে যেতে বলেছিলেন ডাচ কোচ। সেভাবেই চলছে। তবে শেষ সময়ে ডি ক্রুইফ এলে সমস্যা দেখা দেবে না? সাইফুল প্রশ্নটা নাকচই করে দিলেন, ‘দুজনের কোচিং পদ্ধতি, পরিকল্পনা সবই প্রায় কাছাকাছি। কাজেই সমস্যা হবে না।’ কাল জানা গেল ডি ক্রুইফের বাবা ক্যানসারে মারা গেছেন গত পরশু। শোক কাটিয়ে ২৯ জানুয়ারি বঙ্গবন্ধু কাপ শুরুর কদিন আগে তিনি আসবেন কে জানে! আদৌ আসবেন কি না সেই সংশয়ও প্রবল। বিদেশি কোচের চেয়ে এখন বেশি প্রয়োজন প্রস্তুতি ম্যাচ। গোলরক্ষক কোচ মোহাম্মদ পনির তাই বলছিলেন, ‘যতই ভালো অনুশীলন হোক, প্রস্তুতি ম্যাচ দরকার।’ সেই প্রস্তুতি ম্যাচ খেলতে আবাহনীর কোচ জর্জ কোটান এরই মধ্যে আগ্রহ প্রকাশ করেছেন। দুয়ারে বঙ্গবন্ধু কাপের মতো বড় আসর, এমন দায়সারা প্রস্তুতি ম্যাচ খেলে চমক দেখানো যাবে তো?	1
রদবদলের সভা আজ অনেক দিন ধরেই গুঞ্জন—বিসিবির কিছু স্থায়ী কমিটির প্রধানের পদে পরিবর্তন আসবে। পরিচালনা পর্ষদের আজকের সভাতেই এ ব্যাপারে চূড়ান্ত সিদ্ধান্ত হয়ে যেতে পারে। ১৮টি স্থায়ী কমিটির অন্তত ৪-৫টি প্রধানের পদে পরিবর্তন দেখতে পারে। মিডিয়া কমিটির প্রধান জালাল ইউনুসও কাল জানালেন, ‘কিছু স্ট্যান্ডিং কমিটির চেয়ারম্যান পদে রদবদল করা হচ্ছে। এই পরিবর্তনের ব্যাপারে বোর্ড সভাপতিকে আমরা আগেই কর্তৃত্ব দিয়ে রেখেছিলাম। উনিই সব ঠিক করবেন। পরে এটা নিয়ে বোর্ডে আলাপ-আলোচনা হবে।’ সম্ভাব্য পরিবর্তনের মধ্যে সবচেয়ে আলোচিত ক্রিকেট পরিচালনা বিভাগের প্রধানের পদ। জাতীয় দলের সাবেক অধিনায়ক আকরাম খান বর্তমানে এ পদে থাকলেও কমিটির নতুন প্রধান হিসেবে জোরালোভাবে শোনা যাচ্ছে বাংলাদেশের প্রথম টেস্ট অধিনায়ক ও সংসদ সদস্য নাঈমুর রহমানের নাম। আকরাম খান অবশ্য আজকের সভায় উপস্থিত থাকবেন না। ব্যক্তিগত সফরে তিনি এখন মালয়েশিয়ায়। এ ছাড়া ওয়ার্কিং কমিটির সম্ভাব্য প্রধান হিসেবে শোনা যাচ্ছে বোর্ড পরিচালক এনায়েত হোসেনের নাম। ২০১৫ সালের চুক্তির জন্য নির্বাচকদের দেওয়া ১৪ ক্রিকেটারের নাম অনুমোদন হওয়ার কথা আজকের সভায়। চূড়ান্ত হবে বিশ্বকাপে বাংলাদেশ দলের ম্যানেজারের নামও। বিশ্বকাপ দলের সঙ্গে ব্রিসবেনের অনুশীলন ক্যাম্পে দুজন স্ট্যান্ডবাই বোলার নেওয়ার যে প্রস্তাব করেছেন কোচ চন্ডিকা হাথুরুসিংহে, সিদ্ধান্ত হবে সে ব্যাপারেও। কোচের চাহিদা অনুযায়ী নির্বাচক কমিটি পেসার শফিউল ইসলাম এবং লেগ স্পিনার জুবায়ের হোসেনের নাম প্রস্তাব করেছে। তবে অনেক বোর্ড পরিচালকই মনে করেন, দুজন অতিরিক্ত ক্রিকেটার নিয়ে যাওয়াটা বিসিবির জন্য একটা বাড়তি খরচ। সভায় সিদ্ধান্ত হবে অনূর্ধ্ব-১৯ দলের শ্রীলঙ্কা সফরের টিম ম্যানেজমেন্ট নিয়েও। অস্ট্রেলিয়ার ক্রিকেট কোচ রস টার্নার বাংলাদেশের ক্রিকেট উন্নয়নের জন্য বিসিবিকে একটা কৌশলগত পরিকল্পনা দিতে চাইছেন, যেটির মেয়াদ ২০১৮ সাল পর্যন্ত। এটা নিয়েও আলোচনা হবে সভায়।	1
যুক্তি আছে লয়েডেরও ক্যারিবিয়ানজুড়ে সমালোচনার ঝড় যতই চলুক, ক্রিকেট-দুনিয়ায় জোগাক বিস্ময় আর হাসির খোরাক—ক্লাইভ লয়েড আছেন নিজের জায়গাতেই। ডোয়াইন ব্রাভো ও কাইরন পোলার্ডকে দলে না রাখার নানা যুক্তি দিয়েই যাচ্ছেন ওয়েস্ট ইন্ডিজের প্রধান নির্বাচক। এই দুজনের পারফরম্যান্সে ঘাটতি আর দলের ভবিষ্যৎ ভাবনাতেই নাকি জায়গা হয়নি তাঁদের! ওয়েস্ট ইন্ডিজের দল ঘোষণা করা হয়েছিল বিবৃতি পাঠিয়ে, সংবাদ সম্মেলন করে নয়। ওই বিবৃতিতেই জুড়ে দেওয়া ছিল লয়েডের কথা। এর বাইরে তাঁর বক্তব্য আর পাওয়া যাচ্ছিল না। অবশেষে ইএসপিএনক্রিকইনফোকে দেওয়া একান্ত সাক্ষাৎকারে লয়েড কথা বলেছেন দল নিয়ে। ব্রাভো-পোলার্ডকে বাদ দেওয়া নিয়ে প্রধান নির্বাচক বলেছেন, ‘সিদ্ধান্তটি খুব কঠিন ছিল। এটুকু বলি যে টানা দুই দিন আলোচনা হয়েছে এটা নিয়ে। অনেক অনেক আলোচনা হয়েছে। কিন্তু একটা পর্যায় আসে যখন ভাবতে হয়, ঠিক আছে, আমরা এই জায়গাটায় নিজেদের নিয়ে যেতে চাই। লোকদের এটা বোঝা বা মেনে নেওয়া কঠিন। কিন্তু আমরা চেয়েছি নতুন একজন অধিনায়ককে নিয়ে সামনে তাকাতে।’ ২০১১ বিশ্বকাপের পর থেকে ওয়েস্ট ইন্ডিজের হয়ে সবচেয়ে বেশি ওয়ানডে রানের তালিকায় ব্রাভো ও পোলার্ড আছেন চার ও পাঁচে। তার পরও পারফরম্যান্স নিয়ে প্রশ্ন কেন? লয়েডের উত্তর বিস্ময় জাগাতে পারে নতুন করে, ‘আমার মনে হয় না ওদের পারফরম্যান্স ব্যতিক্রমী কিছু ছিল। ওয়েস্ট ইন্ডিজের হয়ে দুজনের কারও ব্যতিক্রমী পারফরম্যান্স নেই। ওদের পারফরম্যান্স ছিল গড়পড়তা। আমরা সত্যিকার অর্থেই এমন ক্রিকেটারদের বেছে নিতে চাই যারা ওয়েস্ট ইন্ডিজের জন্য ভালো কিছু করেছে, অন্য কারও জন্য নয়।’ প্রধান নির্বাচকের এই কথাতেই হয়তো লুকিয়ে আছে বাস্তবতা। ক্রিকেট-বিশ্বজুড়ে ফ্র্যাঞ্চাইজিগুলোর হয়ে ব্রাভা-পোলার্ডের যে পারফরম্যান্স, দেশের হয়ে ততটা উজ্জ্বল নয় সত্যিই। তবে সেটি ওয়েস্ট ইন্ডিজ দলে জায়গা না পাওয়ার মতো খারাপও নয়! ব্রাভো-পোলার্ডের বাদ পড়ায় ক্রিস গেইলের বিস্ফোরণ নিয়ে অবশ্য খুব কঠিন কিছু বলেননি লয়েড, ‘ওর এমন মনে হতে পারে। তবে এ মুহূর্তে বাস্তবতা হলো, সে নির্বাচক নয়। একজন ক্রিকেটার। ওর প্রতি আমার সর্বোচ্চ শ্রদ্ধা আছে। তবে ওকে বুঝতে হবে আমরা কী করার চেষ্টা করছি। যে দলটিকে নিয়ে আমরা সামনে এগোতে চাই, ক্রিসও সেটির অংশ। ওকে বলা হলেই বুঝতে পারবে আমরা কী করার চেষ্টা করছি।’ ক্রিকইনফো।	1
এবার সেঞ্চুরি ফন উইকের প্রথম দুই ম্যাচ জিতে ওয়েস্ট ইন্ডিজ সিরিজ জিতে গেছে জোহানেসবার্গেই। আনুষ্ঠানিকতার তৃতীয় ওয়ানডেতে তাই ওয়েস্ট ইন্ডিজ দল সাজাল চারটি পরিবর্তন এনে। বিশ্রাম পেলেন প্রথম দুই ম্যাচে ঝড় তোলা ক্রিস গেইলও। দক্ষিণ আফ্রিকাও দলে রাখেনি টি-টোয়েন্টির দ্বিতীয় দ্রুততম সেঞ্চুরিয়ান ফাফ ডু প্লেসিকে। তবু ডারবানে দক্ষিণ আফ্রিকা-ওয়েস্ট ইন্ডিজ তৃতীয় টি-টোয়েন্টিতে ঝড় উঠল। এবার ওপেনার মরনে ফন উইকের সেঞ্চুরিতে ৩ উইকেটে ১৯৫ রান করেছে প্রোটিয়ারা। ৭০ বলে ৯ চার ও ৭ ছয়ে ১১৪ রান করে অপরাজিত ছিলেন ফন উইক। এরপর ওয়েস্ট ইন্ডিজকে ১২৬ রানে অলআউট করে সিরিজের শেষ ম্যাচটা ৬৯ রানে জিতেছে দক্ষিণ আফ্রিকা। ওয়েস্ট ইন্ডিজের হয়ে সর্বোচ্চ ৪৯ রান লেন্ডল সিমন্সের। দক্ষিণ আফ্রিকার ডানহাতি পেসার ডেভিড ভিসে ২৩ রানে নিয়েছেন ৫ উইকেট। আগামীকাল থেকে শুরু হচ্ছে দুই দলের ওয়ানডে সিরিজ। টেন ক্রিকেট।	1
শ্রীলঙ্কা সফরের অনূর্ধ্ব-১৯ দল ‘বড়’রা যাবে বিশ্বকাপ খেলতে। বসে থাকবে না ‘ছোট’রাও। বাংলাদেশ অনূর্ধ্ব-১৯ ক্রিকেট দল আগামীকাল যাচ্ছে শ্রীলঙ্কা সফরে। ১৮ দিনের এই সফরে যুবা ক্রিকেটাররা শ্রীলঙ্কা অনূর্ধ্ব-১৯ দলের বিপক্ষে পাঁচ ম্যাচের একটি ওয়ানডে সিরিজ ছাড়াও খেলবে দুটি তিন দিনের ম্যাচ। সিরিজের সব ম্যাচই হবে কলম্বোতে। বাংলাদেশ অনূর্ধ্ব-১৯ দল: মেহেদী হাসান মিরাজ (অধিনায়ক), নাজমুল হোসেন (সহ-অধিনায়ক), জয়রাজ শেখ, মুনিম শাহরিয়ার, মোহাম্মদ সাইফ হাসান, জাকির হাসান, সাইফ উদ্দিন, শাহনুর রহমান, মেহেদী হাসান, নাহিদ হাসান, মোহাম্মদ আবদুল হালিম, সালেহ আহমেদ, সঞ্জিত সাহা ও প্রসেনজিৎ দাস। সফরসূচি ১৮ জানু. ১ম যুব ওয়ানডে ২০ জানু. ২য় যুব ওয়ানডে ২২ জানু. ৩য় যুব ওয়ানডে ২৪ জানু. ৪র্থ যুব ওয়ানডে ২৫ জানু. ৫ম যুব ওয়ানডে ২৮-৩০ জানু. ১ম তিন দিনের ম্যাচ ২-৪ ফেব্রু. ২য় তিন দিনের ম্যাচ	1
লোর দশক-সেরা লাম! গত এক দশকের সেরা ফুটবলার কে? ভোটাভুটি হলে বেশির ভাগ ভোট পড়বে ক্রিস্টিয়ানো রোনালদো কিংবা লিওনেল মেসির বাক্সে। বেশির ভাগ মানুষের কাছে সেটাই স্বাভাবিক। তবে জোয়াকিম লোর কাছে নয়। মেসি-রোনালদো নন, জার্মানির কোচের মতে, গত এক দশকের সেরা ফুটবলার তাঁর একসময়ের অধিনায়ক ফিলিপ লাম! এবার ব্যালন ডি’অরের সেরা তিনে আসতে পারেননি লাম। ২.৯ শতাংশ ভোট পেয়ে ষষ্ঠ হয়েছেন। শুধু এবার নয়, জাতীয় দলে এক দশকের ক্যারিয়ারে কখনোই ব্যালন ডি’অরের সেরা তিনে জায়গা পাননি জার্মান ডিফেন্ডার। তাতে অবশ্য তাঁর কৃতিত্ব বিন্দুমাত্র কমছে না লোর কাছে। কেন লামকে গত ১০ বছরের সেরা ফুটবলার মনে করেন, সেই ব্যাখ্যাটাও দিয়েছেন জার্মানির বিশ্বকাপজয়ী কোচ, ‘তিনটি বিশ্বকাপে ও দেশের হয়ে দারুণ খেলেছে। ২০০৬ ও ২০১০ সালে দলকে সেমিফাইনালে নিয়ে গেছে, গত বছর তো বিশ্বকাপই জিতেছে। আমার কাছে সে-ই সেরা।’ লামের মতো খেলোয়াড়কে সম্মান জানাতে তাই ফিফার দশক-সেরা খেলোয়াড়ের পুরস্কার প্রবর্তন করা উচিত বলেও মনে করেন লো, ‘ব্যালন ডি’অরের বাইরে ফিফার উচিত দশক-সেরা ফুটবলারের জন্য আলাদা পুরস্কার প্রবর্তন করা এবং লামকে সেই পুরস্কারের জন্য বিবেচনায় নেওয়া।’ বিশ্বকাপ জয়ের পর গত বছর জাতীয় দল থেকে অবসর নিলেও ক্লাব বায়ার্ন মিউনিখে এখনো বড় আস্থার নাম লাম। ৩১ বছর বয়সী জার্মান ডিফেন্ডারের অবশ্য ক্লাব ক্যারিয়ারটাকেও টেনে দীর্ঘায়িত করার ইচ্ছে নেই, ‘বায়ার্নের সঙ্গে আমার চুক্তি শেষ হবে ২০১৮ সালে। আমার বয়স তখন ৩৪ পেরিয়ে যাবে। আমার মনে হয় অবসরের সেটাই ভালো সময়।’ গোলডটকম।	1
‘হয়তো আমার ক্যারিয়ারের সেরা বছর’ কাল থেকে যদি আর ফুটবল নাও খেলেন, ক্রিস্টিয়ানো রোনালদো সর্বকালের অন্যতম সেরাদের তালিকাতেই থাকবেন। কিন্তু তিনি যে রোনালদো! অন্তহীন তাঁর সাফল্যক্ষুধা। তৃতীয়বারের মতো ফিফা-ব্যালন ডি’অরের জয়ের পর ফিফাডটকমের সঙ্গে সাক্ষাৎকারে রিয়াল মাদ্রিদের পর্তুগিজ উইঙ্গার বলেছেন সেই সাফল্যক্ষুধার কথা, উঠে এসেছে ভবিষ্যৎ পরিকল্পনাও  এ নিয়ে তৃতীয়বারের মতো ব্যালন ডি’অর জিতলেন, এখানে আসার অভিজ্ঞতা হয়েছে আরও অনেকবার। তার পরও মঞ্চে আপনাকে খুব আবেগাপ্লুত দেখা গেল। তার মানে রোমাঞ্চটা এখনো আগের মতোই আছে? ক্রিস্টিয়ানো রোনালদো: এটা (ব্যালন ডি’অর) জিততে কতটা অধ্যবসায়, পরিশ্রম দরকার হয় তা আমি জানি। এ কারণেই আমি আবেগাপ্লুত হয়ে যাই, তা সে যতবারই জেতা হোক না কেন! আগামী বছরগুলোতেও অনেকবার এভাবে অনুভূতিটা প্রকাশ করতে পারব বলে আশা করি।  সেরা হওয়া এক ব্যাপার আর সেটি দীর্ঘদিন ধরে রাখা অন্য ব্যাপার। যেটা আপনি করছেন। প্রথমবার যখন এখানে এসেছিলেন, তখন ভেবেছিলেন এরপর এত নিয়মিত আসতে হবে? রোনালদো: সত্যি কথা বললে, ভাবিনি। সবকিছুই খুব দ্রুত হয়ে গেল। আমার মতেও অবস্থানটা ধরে রাখাই সবচেয়ে কঠিন। বিশ্বসেরা একাদশে টানা ৮ বছর থাকতে পেরে আমি সত্যিই গর্বিত। প্রতিবারই সেরা তিনে থেকেছি। খুব কম খেলোয়াড়ের এই সৌভাগ্য হয়েছে। আমার যতটা মনে হয়, শুধু আমি আর মেসি এটা করতে পেরেছি। বছরের পর বছর আমি ক্লাব ও জাতীয় দলের হয়ে পরিশ্রম করে যাচ্ছি যাতে এই অবস্থানটা ধরে রাখতে পারি। এই স্বীকৃতি প্রমাণ করে, আমি ঠিক পথেই এগোচ্ছি।  কিছুক্ষণ আগেই আপনার এজেন্ট বলছিল, আপনি চাইলেই নাকি ৪০ বছর বয়স পর্যন্ত খেলতে পারবেন? রোনালদো: (হাসি) হ্যাঁ, এটা অসম্ভব নয়। কিন্তু আমি যেটা আগেও বলেছি, এটা নির্ভর করছে আমার ফিটনেস কেমন থাকে, আমি কতটা উদ্বুদ্ধ থাকি, দলের জন্য কতটা প্রয়োজনীয় থাকি এসবের ওপর। তবে ৪০ বছর বয়সেও খেলতে হলে আমার হয়তো তখন খুঁড়িয়ে খুঁড়িয়ে মাঠে যেতে হবে (হাসি)। সত্যি বললে, আমি তত দিনই খেলতে চাই যত দিন নিজের কাছে মনে হবে কিছু দিতে পারছি। যত দিন ক্লাব ও সমর্থকেরা আমাকে নিয়ে সন্তুষ্ট থাকবে। এর বেশি আর কিছু ভাবিনি।  আপনি এমনিতেই একজন বৈচিত্র্যময় খেলোয়াড়। কিন্তু তার পরও গত কয়েক বছরে নিজের খেলায় যে নতুন মাত্রা যোগ করেছেন সেটা অন্যদের জন্য একটা মানদণ্ড দাঁড় করিয়ে দিয়েছে। রহস্যটা কী? রোনালদো: কোনো রহস্য নেই। আমি সব সময় নতুন কিছু শিখতে চাই। আমার কাছে প্রতি মৌসুমই একটা নতুন চ্যালেঞ্জ, আমি সেভাবেই তৈরি হই। আগে যা করেছেন সেটাকে পেছনে রেখেই আপনাকে এগোতে হবে। বর্তমানে চোখ রাখতে হবে, ভাবতে হবে ভবিষ্যতের কথাও। আমি নিজেকে বলি, আমার আরও অনেক বছর খেলে যেতে হবে। বর্তমানটা যেমন ভালো যাচ্ছে, ভবিষ্যৎও তেমনি ভালো যাবে। আমার কাছে এটাই আমার শক্তির জায়গা। আমার মনে হয়, দীর্ঘদিন এই অবস্থানে থাকার ব্যাখ্যা এটাই।  গত বছর আপনার সামনে দুটো বড় চ্যালেঞ্জ ছিল। চ্যাম্পিয়নস লিগ—যেখানে আপনার লক্ষ্যপূরণ হয়েছে। আর বিশ্বকাপ—যেখানে আপনি পুরো ফিট ছিলেন না। এ নিয়ে কোনো আক্ষেপ আছে? রোনালদো: না, নেই। চ্যাম্পিয়নস লিগ জিততে গিয়ে আমি চোট পেয়েছি। যে চোট আমাকে বিশ্বকাপের আগে দুই সপ্তাহ বসিয়ে রেখেছে। আমি কিন্তু জাতীয় দলের কোচকে বলতে পারতাম, আমাকে দলে না রাখার জন্য। ওই সময়টা আমি ছুটি কাটাতে পারতাম, কোনো দুশ্চিন্তা থাকত না। আমার জন্য সেটাই সহজ হতো। কেউ আমাকে নিয়ে কিছু বলত না। কিন্তু আমি চেয়েছি চ্যালেঞ্জটা নিতে। তাই বলে চোটকে কোনো অজুহাত হিসেবে দেখাচ্ছি না। কিন্তু সত্যি কথা হচ্ছে, আমি শতভাগ ফিট ছিলাম না। আবারও বলছি, এটা কোনো অজুহাত নয়। আমি আজ এ পর্যন্ত এসেছি আমার ত্যাগ ও পরিশ্রমের কারণে। ঈশ্বর সবকিছুই দেখেন। গত বছর আমি সেরাদের মধ্যে ছিলাম বলেই আজ এখানে এসেছি।  গত বছর চ্যাম্পিয়নস লিগ জয়ের পথে আপনার সেরা স্মৃতি কোনটা? রোনালদো: শেষ পর্যন্ত ট্রফিটা তুলে ধরাই আমার সেরা স্মৃতি। অনেক আবেগ, রোমাঞ্চ, ফাইনালে শেষ মুহূর্তে গোল, সবকিছুর চূড়ান্ত ফল সেটা। আর ফাইনালটা পর্তুগালে ছিল, সেটাও আমার জন্য ঐতিহাসিক এবং দারুণ একটা মুহূর্ত। রিয়াল সমর্থকদের জন্যও এটা স্মরণীয় ঘটনা। লা ডেসিমা আমাদের সবারই অনেক দিনের চাওয়া ছিল। খুব বেশি দিন হয়নি আমরা ক্লাব বিশ্বকাপও জিতেছি, যেটা আরেকটা গুরুত্বপূর্ণ ট্রফি। আসলে পুরো বছরটাই অবিস্মরণীয়। হয়তো ব্যক্তিগত ও দলগত পর্যায়ে আমার ক্যারিয়ারের সেরা বছরও।  এর কতটা কৃতিত্ব কার্লো আনচেলত্তির পাওনা? রোনালদো: তাঁর কোচিং গুণের কথা তো বলতেই হবে। তিনি যেখানেই গেছেন, অনেক ট্রফি জিতেছেন। শুধু কোচ হিসেবে নয়, তিনি মানুষ হিসেবেও অসাধারণ। আমার মনে হয় তিনি একজন ভালো খেলোয়াড় ছিলেন, এ ব্যাপারটাও গুরুত্বপূর্ণ। এ কারণেই সবকিছু তিনি খুব দারুণভাবে বুঝতে পারেন। সবকিছুর ওপরে, আনচেলত্তি আসলে আমাদের সৌভাগ্যের প্রতীক। তিনি নিজে জিততে ভালোবাসেন এবং সেটা আমাদের ভেতরেও ঢুকিয়ে দিয়েছেন। তাঁকে রিয়াল মাদ্রিদের কোচ করাটা একটা দারুণ গুরুত্বপূর্ণ সিদ্ধান্ত ছিল।  গত বছর ব্যালন ডি’অর জেতার সময় আপনার ছেলে আপনার সঙ্গে মঞ্চে ছিল। ওর বয়স এখন চার, এবারও সে মঞ্চে এসেছে। তার মতো একজন বিশেষ ভক্ত পাওয়া আপনার জন্য কতটা অনুপ্রেরণাদায়ক? রোনালদো: হ্যাঁ, এটা আমার জন্য অবশ্যই বিশেষ কিছু। ক্রিস্টিয়ানোর (জুনিয়র) জন্ম আমার জীবনে আনন্দ আর প্রশান্তি এনে দিয়েছে। এমন না যে আমার জীবনে আগে প্রশান্তি ছিল না। কিন্তু ওর জন্মটা খুবই গুরুত্বপূর্ণ ব্যাপার আমার জীবনে। ওর সঙ্গে এ মুহূর্তগুলো ভাগাভাগি করা আমার জন্য গর্বের ব্যাপার। ও এখন অনেক কিছুই বুঝতে পারে। সত্যি বললে, গত বছরই সে এখানে এসে বুঝতে পেরেছে ওর বাবা কী। আমি রিয়াল মাদ্রিদে খেলি এটা সে জানে, ফুটবলের অনেক কিছু বোঝে। কোনটা বড় ট্রফি, কেন আমি ব্যালন ডি’অর জেতার চেষ্টা করি এসব বুঝতে পারে। আর একমাত্র ছেলে বলে আমিও ওকে নিয়ে অনেক আনন্দিত।  তার মানে মাঠে আপনি ভালো বা খারাপ কিছু করলে সে বুঝতে পারে? রোনালদো: (হাসি) না, ওইভাবে না। মানসিকভাবে তো এখনো এতটা বড় হয়নি। শুধু ফুটবলের সাধারণ ব্যাপারগুলো বুঝতে পারে। মানে, বিভিন্ন দল এবং খেলোয়াড়দের কথা জানে। ও নিজেও কিন্তু এখন ফুটবল খেলে, যা দেখে আমি গত বছর খুব বিস্মিত হয়েছি। প্রথম দিকে ওর পছন্দ ছিল গাড়ি, এখন পছন্দ ফুটবল। আমিও খুশি, কারণ ছেলের শখ পূরণে আমার এখন কম টাকা খরচ করতে হচ্ছে (হাসি)।	1
শেষ আটে উঠল চীন কোয়ার্টার ফাইনালের তৃতীয় দলও পেয়ে গেল এশিয়ান কাপ। কাল টুর্নামেন্টের অন্যতম ফেবারিট উজবেকিস্তানকে ২-১ গোলে হারিয়ে এক ম্যাচ হাতে রেখেই ‘বি’ গ্রুপ থেকে শেষ আট নিশ্চিত করেছে চীন। চীনের কোয়ার্টার ফাইনালে ওঠার দিনে বিদায় নিতে হয়েছে প্রতিবেশী উত্তর কোরিয়াকে। প্রথম ম্যাচে উজবেকিস্তানের কাছে পরাজিত দলটি কাল ৪-১ গোলে হেরেছে সৌদি আরবের কাছে। ২০০৪ সালে পর এই প্রথম শেষ আটে ওঠা চীনের জয়ের নায়ক বদলি খেলোয়াড় সুন কে। ৬৮ মিনিটে সুনের দুর্দান্ত এক গোলই নিশ্চিত করে দেয় চীনের জয়। ৫৫ মিনিটে চীনের প্রথম গোলটি করেছিলেন উ সি। ওদিল আহমেদভের ২২ মিনিটের গোলে উজবেকিস্তানই কিন্তু এগিয়ে গিয়েছিল প্রথম। এএফপি।	1
ত্রুটিমুক্ত আজমল? অবৈধ বোলিং অ্যাকশনের কারণে আইসিসির সাময়িক নিষেধাজ্ঞা পেয়েছেন। বিশ্বকাপ থেকে তাই স্বেচ্ছায় নিজেকে প্রত্যাহার করে নিয়েছেন সাঈদ আজমল। এই আক্ষেপের মধ্যে এবার একটা স্বস্তির খবর পেলেন পাকিস্তানি স্পিনার। আবারও অ্যাকশনের পরীক্ষা দেওয়ার আগে নিজের উদ্যোগেই ইংল্যান্ডের এজবাস্টনে অনানুষ্ঠানিক পরীক্ষায় বসেছিলেন। আজমলের দাবি, সেই পরীক্ষায় ত্রুটিমুক্ত প্রমাণিত হয়েছেন। ২৪ জানুয়ারি চেন্নাইয়ে আইসিসি স্বীকৃত পরীক্ষাগারে তাঁর চূড়ান্ত পরীক্ষা হওয়ার কথা। এএফপি।	1
ভারোত্তোলনকে ‘না’ ইন্দো-বাংলা গেমসে ভারোত্তোলনকে বাদ দেওয়ার সিদ্ধান্তে অনড় বিওএ। যে কারণে তারা ভারোত্তোলন ফেডারেশনের আবেদন কাল নাকচ করে দিয়েছে। ভারোত্তোলন ফেডারেশন বিওএকে চিঠি দিয়েছিল কয়েক দিন আগে। সেটির নেতিবাচক জবাব পাওয়ার পর ভারোত্তোলন ফেডারেশন জানিয়েছে, বিষয়টা নিয়ে তারা ক্রীড়া মন্ত্রণালয়ে যাবে।	1
ওমান নয়, ইউক্রেন সিঙ্গাপুরে আজ ওমানের সঙ্গে প্রস্তুতি ম্যাচ খেলার কথা ছিল বাংলাদেশ হকি দলের। কিন্তু ম্যাচটা হচ্ছে না ওমানের অনাগ্রহে। বিকল্প হিসেবে ইউক্রেনকে রাজি করানো হয়েছে বাংলাদেশের সঙ্গে খেলতে। আজই হবে বাংলাদেশ-ইউক্রেন প্রস্তুতি ম্যাচ।	1
তিন সংস্করণে চারটি টেস্ট সেঞ্চুরি, তিনটি ওয়ানডে সেঞ্চুরি। শুধু টি-টোয়েন্টিতেই সেঞ্চুরি ছিল না ফাফ ডু প্লেসির। গত রোববার জোহানেসবার্গে দ্বিতীয় টি-টোয়েন্টিতে ঝোড়ো সেঞ্চুরি করে সেই অভাবটাও ঘুচিয়েছেন দক্ষিণ আফ্রিকার অধিনায়ক। ডু প্লেসিকে নিয়ে ক্রিকেটের তিন সংস্করণেই সেঞ্চুরি পাওয়া ব্যাটসম্যানের সংখ্যা এখন আট। টি-টোয়েন্টির প্রথম সেঞ্চুরিয়ান ক্রিস গেইলই তিন ধরনের আন্তর্জাতিক ক্রিকেটে সেঞ্চুরি পাওয়া প্রথম ব্যাটসম্যান। তিন ধরনের ক্রিকেটে আরও সেঞ্চুরি পেয়েছেন তিলকরত্নে দিলশান, ব্রেন্ডন ম্যাককালাম, সুরেশ রায়না, মাহেলা জয়াবর্ধনে, মার্টিন গাপটিল ও আহমেদ শেহজাদ। এ ছাড়া রিচার্ড লেভি, অ্যারন ফিঞ্চ, অ্যালেক্স হেলস, মরনে ফন উইক ও স্কটল্যান্ডের রিচি বেরিংটনের সেঞ্চুরি আছে টি-টোয়েন্টিতে।	1
আজ থেকে খেলাঘর জাতীয় সম্মেলন মুক্তিযুদ্ধের চেতনার নতুন প্রজন্ম গড়ে তোলার দৃঢ় প্রত্যয় নিয়ে জাতীয় শিশু-কিশোর সংগঠন কেন্দ্রীয় খেলাঘর আসরের জাতীয় সম্মেলন, ২০১৫ শুরু হচ্ছে আজ। বাংলাদেশ শিল্পকলা একাডেমীর জাতীয় নাট্যশালা মিলনায়তনে সকাল ১০টায় সম্মেলনের উদ্বোধন করার কথা রাষ্ট্রপতি মো. আবদুল হামিদের। অনুষ্ঠানের বিশেষ অতিথি বাংলা একাডেমীর মহাপরিচালক শামসুজ্জামান খান। সভাপতিত্ব করবেন খেলাঘর কেন্দ্রীয় কমিটির সভাপতিমণ্ডলীর চেয়ারম্যান অধ্যাপিকা পান্না কায়সার। উদ্বোধনী অনুষ্ঠান শেষে শিশু-কিশোরদের বর্ণাঢ্য শোভাযাত্রা বিভিন্ন সড়ক প্রদক্ষিণ করবে। বিকেল তিনটায় শুরু হবে সাংগঠনিক অধিবেশন। আগামীকাল শনিবার বিকেল পাঁচটায় সমাপনী অনুষ্ঠান এবং শহীদুল্লা কায়সার স্মৃতিপদক প্রদান করা হবে। এ বছর পদকে ভূষিত হয়েছেন শিল্পী মুর্তজা বশীর। এ অনুষ্ঠানে প্রধান অতিথি হিসেবে উপস্থিত থাকবেন অর্থমন্ত্রী আবুল মাল আবদুল মুহিত। আয়োজক সূত্রে জানা গেছে, সারা দেশের চার শতাধিক শাখা আসরের দুই হাজার শিশু-কিশোর, কর্মী, সংগঠক এ সম্মেলনে অংশ নেবে।	1
গ্যালারি কায়ায় কাজী রকিবের ‘ক্রনোলজি’ আজ বিকেল পাঁচটায় উত্তরায় অবস্থিত গ্যালারি কায়ায় শুরু হচ্ছে বিশিষ্ট শিল্পী কাজী রকিবের একক চিত্রপ্রদর্শনী। ‘ক্রনোলজি ১৯৭৫-২০১৫’ শিরোনামের এ প্রদর্শনী উদ্বোধন করবেন শিল্পী সমরজিৎ রায় চৌধুরী। অতিথি হিসেবে উপস্থিত থাকবেন সাংস্কৃতিক ব্যক্তিত্ব আফজাল হোসেন।	1
নিকোলা স্ত্রিপোল্লির প্রদর্শনী আজ বিকেল সাড়ে পাঁচটায় ধানমন্ডির বেঙ্গল শিল্পালয়ে শিল্পী নিকোলা স্ত্রিপ্পোলি তারশিতোর ‘তারশিতো: এমব্রয়ডার দ্য ওয়ার্ল্ড’ শিরোনামের প্রদর্শনীর উদ্বোধন হবে। অনুষ্ঠানের প্রধান অতিথি ইতালির রাষ্ট্রদূত মারিও পামা। বিশেষ অতিথি থাকবেন বাংলাদেশ কারুশিল্প পরিষদের সভাপতি শিল্পী চন্দ্রশেখর সাহা।	1
বঙ্গবন্ধু কাপের শুরু সিলেটে লোগো উন্মোচন অনুষ্ঠান শেষ। হঠাৎ কাজী সালাউদ্দিনের ঘোষণা, ‘বঙ্গবন্ধু কাপের উদ্বোধন কিন্তু সিলেটে হবে।’ এত দিন বাফুফে সভাপতি বলে এসেছেন, আগে খেলা হবে ঢাকায়। তারপর সিলেট। কিন্তু সেই পরিকল্পনা পাল্টে সিলেটে উদ্বোধন! বড় এই পরিবর্তনের কারণ কী?সরকারের শীর্ষ পর্যায় থেকে সিলেটেই টুর্নামেন্টের উদ্বোধন করতে বলা হয়েছে—এমনটাই বলাবলি হচ্ছিল অনুষ্ঠানে। সিলেটের আয়োজকেরাও সত্যতা নিশ্চিত করেছেন। সিলেটে উদ্বোধন মানে ২৯ থেকে ৩১ জানুয়ারি পর্যন্ত ওখানেই প্রথম তিনটি ম্যাচ হবে। ১-৩ ফেব্রুয়ারি গ্রুপপর্বের বাকি তিনটি ম্যাচ ঢাকায়। দুটি সেমিফাইনালের একটি ঢাকায়, অন্যটি সিলেটে। কোনটি সিলেটে হবে এখনো ঠিক হয়নি। তবে ৮ ফেব্রুয়ারি ঢাকায় ফাইনালটা নিশ্চিত। গ্রুপিং হয়েছে পূর্বপরিকল্পনা অনুযায়ী। বাংলাদেশের জন্য সেমিফাইনালে ওঠার সুযোগ রাখতে গ্রুপে মালয়েশিয়া, শ্রীলঙ্কাকে রাখার যে কথা জানিয়েছিলেন বাফুফে সভাপতি, হচ্ছেও তাই। বাহরাইন, সিঙ্গাপুর ও থাইল্যান্ড থাকছে অন্য গ্রুপে। তবে আয়োজকদের একটু হতাশ করে বাহরাইনের মতো সিঙ্গাপুরও পাঠাচ্ছে অনূর্ধ্ব-২৩ দল। উদ্বোধনী ম্যাচে মালয়েশিয়ার মুখোমুখি হবে বাংলাদেশ। সিলেট স্টেডিয়ামে বিকেল ৫টায় ম্যাচ শুরু। এর পরও অবশ্য গ্রুপিং নিয়ে গোলকধাঁধা থাকল। লোগো উন্মোচন অনুষ্ঠানেই টুর্নামেন্টের আনুষ্ঠানিক ড্র হবে—এমনটাই জানিয়েছিল বাফুফে, তবে শেষ পর্যন্ত তা হয়নি। এ নিয়ে সালাউদ্দিন এক প্রশ্নের উত্তরে জানিয়েছেন, ‘ড্র করতে গেলে সব দলের প্রতিনিধিদের থাকা প্রয়োজন, সেটা সম্ভব নয়। তাই আনুষ্ঠানিক ড্র করছি না। তবে মেলবোর্নে এএফসির বিশেষ কংগ্রেসের সময়ই সব দলের সঙ্গে কথা বলে এই গ্রুপিং করা হয়েছে।’ যা-ই হোক, একটা বড় কাজই শেষ করল বাফুফে। টুর্নামেন্টের লোগো উন্মোচন বাকি থাকায় আনুষ্ঠানিক প্রচারণা চালানো যাচ্ছিল না, কাল সেই বাধাও দূর। ঢাকার একটি হোটেলে অর্থমন্ত্রী আবুল মাল আবদুল মুহিত উদ্বোধন করলেন জাতির জনক বঙ্গবন্ধু শেখ মুজিবুর রহমানের ছবিসংবলিত লোগো। টুর্নামেন্টের সাংগঠনিক কমিটির প্রধান হিসেবে গতকালই ঘোষিত হয়েছে অর্থমন্ত্রীর নাম। অর্থমন্ত্রী ফুটবলের কোনো অনুষ্ঠানে এলেই অবধারিতভাবে এই প্রশ্নটি ওঠে, ফুটবল উন্নয়নে সরকার বাফুফেকে কি আর্থিক সহায়তা দেবে? এখানেও যথারীতি প্রশ্নটি উঠল এবং অর্থমন্ত্রী বঙ্গবন্ধু কাপ তো বটেই, ফুটবলের এগিয়ে চলার পথে টাকা সমস্যা হবে না বলে আশ্বাস দিলেন। দীর্ঘকাঙ্ক্ষিত অনেক স্বপ্নের টুর্নামেন্ট। আগামী চার বছর প্রতি জানুয়ারিতে এটি আয়োজনের ঘোষণা শোনা গেল সালাউদ্দিনের কণ্ঠে। প্রথমবারই তঁার মন চাইছে বাংলাদেশ যেন চ্যাম্পিয়ন হয়। কিন্তু বাস্তবতার জমিনেই পা রাখতে চান বাফুফের শীর্ষ কর্মকর্তা। এ কারণেই বঙ্গবন্ধু কাপে বাংলাদেশের লক্ষ্য নিয়ে খুব বেশি উচ্চাকাঙ্ক্ষী নন তিনি, ‘আমরা চাই অন্তত সেমিফাইনালে খেলুক বাংলাদেশ।’ বাংলাদেশকে অন্তত শেষ চারে তুলতে পারবেন মামুনুলরা? কোন দল কোন গ্রুপে ‘এ’ বাংলাদেশ মালয়েশিয়া শ্রীলঙ্কা ‘বি’ বাহরাইন থাইল্যান্ড সিঙ্গাপুর	1
রোনালদো ফিরছেন! দেহের দোলায় ছিটকে ফেলে দিচ্ছেন ডিফেন্ডারদের, এর পর বাঁ পায়ের লক্ষ্যভেদী শটে গোল...সেই দুর্দান্ত রোনালদোর কথা মনে পড়ে যাচ্ছে না? ব্রাজিল কিংবদন্তি বুটজোড়া তুলে রেখেছেন আরও বছর চারেক আগে। শরীরে এখন মেদ জমেছে, গ্রাস করেছে জড়তা। ৩৮ বছর বয়সে আবার মাঠে ফেরা—শুনতে অবিশ্বাস্যই লাগে। তবে সে রকম একটা পরিস্থিতিই কিন্তু তৈরি হয়েছে। রোনালদো আভাস দিয়েছেন খেলায় ফিরতে পারেন। যুক্তরাষ্ট্রের দ্বিতীয় বিভাগের ক্লাব ফোর্ট লডারডেল স্ট্রাইকার্সের আংশিক মালিকানা কিনেছেন কিছুদিন আগে। নতুন ক্লাবের হয়ে ফেরার একটা সম্ভাবনা নিজেই স্বীকার করেছেন তিনবারের ফিফা বর্ষসেরা খেলোয়াড়, ‘অবসরের পর শরীরে এত চোট আর ব্যথা ছিল, একেবারেই মাঠে নামা হয়নি। আমি কিছু ম্যাচ খেলার চেষ্টা করব। এই বছর আমি অনেক অনুশীলন করতে চাই, গত তিন বছর বিভিন্ন কাজে এত ব্যস্ত হয়ে পড়েছিলাম কোনো সময়ই পাইনি আমি। ফুটবল আমার ভালোবাসা, সারা জীবনেই।’ নর্থ আমেরিকান সকার লিগের এই ক্লাবের দায়িত্ব নেওয়ার পর এক সংবাদ সম্মেলনে এটি বলেছেন ‘দ্য ফেনোমেনন’। খেলায় ফিরলেও সেটা নিশ্চিতভাবেই পূর্ণকালীন হচ্ছে না। রোনালদোকে কি ডাগ-আউটে দেখার কোনো সম্ভাবনা আছে? সেটি কিন্তু উড়িয়ে দিয়েছেন, ‘আমি ম্যানেজার হতে পারব না। কারণ ৩০ জন ভিন্ন চিন্তাধারার খেলোয়াড়কে সামলানো খুব কঠিন। আমার মনে হয় আমি যা জানি, সেটা মালিক হয়েই সবচেয়ে ভালোভাবে শেখাতে পারব।’ স্ট্রাইকার্স এখন দ্বিতীয় বিভাগে খেললেও সত্তর দশকে ছিল সাড়া জাগানো এক দল। জর্জ বেস্ট, জার্ড মুলার, গর্ডন ব্যাঙ্কসের মতো খেলোয়াড়েরা খেলেছেন এই ক্লাবে। এএফপি, রয়টার্স।	1
অবসর নিয়ে চুপ ধোনি বিস্ময়ের রেশ আছে এখনো। চলছে নেপথ্যের কারণ অনুসন্ধানও। নানা হিসাব মিলিয়ে দুইয়ে দুইয়ে চার করার চেষ্টা করছেন অনেকে। কেউ কেউ আবার নিজের মতোই নানা কিছু ধরে মনগড়া ব্যাখ্যা দাঁড় করাচ্ছেন। তবে যিনি কুশীলব, তিনি একদম চুপ। অবসর নিয়ে টুঁ শব্দটি করতে চান না মহেন্দ্র সিং ধোনি! সাদা পোশাকের সিরিজ শেষ। মহেন্দ্র সিং ধোনি তাই আবার অধিনায়ক। আজ শুরু হচ্ছে ত্রিদেশীয় ওয়ানডে সিরিজ। কাল মেলবোর্নে ছিল ভারতের নতুন ওয়ানডে পোশাকের আনুষ্ঠানিক উন্মোচন অনুষ্ঠান। স্বাভাবিকভাবেই ধোনিকে পেয়ে সংবাদমাধ্যমের আগ্রহের শেষ ছিল না অবসর নিয়ে প্রশ্ন করতে। কিন্তু ধোনি স্রেফ একটা কথাই বললেন, ‘এই কটা দিন খুব ভালো, ফুরফুরে কেটেছে।’ ব্যস, এই পর্যন্তই! অবসর নিয়ে ধোনির মুখ থেকে শোনা গেল না আর একটি শব্দও। এএফপি।	1
বিশ্বকাপের পোশাকি মহড়া চূড়ান্ত প্রদর্শনীর পর্দা ওঠার আগে মহড়া চলে দিনের পর দিন। আসছে বিশ্বকাপের বিশ্ব লড়াইয়েরও একটি মহড়া শুরু হচ্ছে আজ। মাত্র চার সপ্তাহ পর অস্ট্রেলিয়া-ইংল্যান্ডের ম্যাচ দিয়ে শুরু বিশ্বকাপের যুদ্ধ। তার আগেই আজ মুখোমুখি অস্ট্রেলিয়া-ইংল্যান্ড। বিশ্বকাপের আগে বিশ্ব সিরিজ! ‘বিশ্ব সিরিজ’ শুনে চমকে উঠতে পারেন। তবে ওয়ানডে ক্রিকেটের পথচলার একান্ত অনুসারী হলে নামটা অচেনা লাগার কথা নয়। আজ যে ত্রিদেশীয় সিরিজ শুরু, ১৯৭৯ সালে শুরুর পর ১৯৯৬ পর্যন্ত এটির কেতাবি নাম ছিল ‘বেনসন অ্যান্ড হেজেস ওয়ার্ল্ড সিরিজ।’ পরে স্পনসর পাল্টে গিয়ে বদলে যায় নামও। কার্লটন অ্যান্ড ইউনাইটেড সিরিজ থেকে ভিবি হয়ে এখন সিবি সিরিজ। ‘এখন’ বললে অবশ্য একটু ফাঁক থেকে যায়। একসময়ের অস্ট্রেলিয়ান গ্রীষ্মের অবিচ্ছেদ্য অংশ এই টুর্নামেন্ট এখন অনিয়মিত। আরও সুনির্দিষ্ট করে বললে ভারতনির্ভর! ত্রিদেশীয় সিরিজ হলে স্বাগতিক ছাড়া অন্য দুই দলের ম্যাচে টিভি স্বত্ব থেকে আয় কমে আসে অনেকটাই। বেশি লভ্যাংশের আশায় তাই এই ত্রিদেশীয় সিরিজে জায়গা নিল দ্বিপাক্ষিক ওয়ানডে সিরিজ। তবে ভারতকে পেলে তো আর আয় কমে যাওয়ার ভয় নেই, বরং আরও বেশি আয়ের গ্যারান্টি। যে গ্রীষ্মে তাই ভারতের অস্ট্রেলিয়া সফর থাকে, সেই সময়টাতেই এই ত্রিদেশীয় সিরিজ তার অস্তিত্ব জানান দেয়। গত আট বছরে দুবার হয়েছে টুর্নামেন্ট, দুটিই ভারত ছিল বলে। হচ্ছে এবারও। এবারের টুর্নামেন্টের গুরুত্বও অন্য রকম। বিশ্বকাপের ঠিক আগে বিশ্বকাপের দেশে এমন একটি টুর্নামেন্ট খেলার সুযোগকে তো ‘সুবর্ণ’ বললেও কম বলা হয়! অনেকে আবার এটির নেপথ্যে ‘বিগ থ্রি’ জোটের কারসাজি দেখছেন। এই তিন মোড়ল মিলে বিশ্ব ক্রিকেট পরিচালনার খোলনলচে পাল্টে দিয়েছে। বিশ্বকাপের আগে তিন দেশ মিলে এমন টুর্নামেন্ট খেলার পথ বের করা তো কোনো ব্যাপারই নয়! বিশ্বকাপের ঠিক আগে বলে অবশ্য দৈর্ঘ্য কমে গেছে টুর্নামেন্টের। বরাবরই প্রাথমিক পর্বে প্রতি দেশ তিনবার পরস্পরের মুখোমুখি হলেও এবার হবে দুবার। সিডনির ব্যাটিং-স্বর্গে আজ মুখোমুখি দুই চিরপ্রতিদ্বন্দ্বী। আজকের ম্যাচ দিয়ে যাত্রা শুরু নতুন ইংল্যান্ডের। অ্যালিস্টার কুকের নেতৃত্বে বিবর্ণ ইংল্যান্ড নতুন শুরুর আশায় নামবে এউইন মরগানের নেতৃত্বে। চোটের কারণে মাইকেল ক্লার্ককে পাচ্ছে না অস্ট্রেলিয়া। তবে অধিনায়কত্বের কাজটা যে জর্জ বেইলি খারাপ পারেন না, সেটি তো নানা সময়েই প্রমাণ করেছেন। জয়-পরাজয় এখানেও মুখ্য। তবে জয়ের তৃষ্ণার পাশাপাশি থাকবে নতুন কিছু চেষ্টা করা, পুরোনোগুলো ঝালাই করা, বিকল্পগুলো বাজিয়ে দেখা, ভুলগুলো শুধরে নেওয়া। যুদ্ধের ঝাঁজের চেয়ে বেশি থাকবে হয়তো ওই মহড়ার আবহ! এএফপি, ক্রিকইনফো।	1
শেষ প্রস্তুতি ম্যাচে শেষ মিনিটে হার শেষ প্রস্তুতি ম্যাচে ড্র করেই মাঠ ছাড়তে পারত বাংলাদেশ হকি দল। কিন্তু ম্যাচের ৩০ সেকেন্ড আগে একসঙ্গে সবাই ওপরে উঠে খেলতে গিয়েই ঘটেছে বিপত্তি। প্রতি-আক্রমণ থেকে গোল খেয়ে শেষ পর্যন্ত ২-১ গোলে হারতে হয়েছে ইউক্রেনের কাছে। অথচ খেলার শুরুর দিকে পেনাল্টি কর্নার থেকে খোরশেদের গোলে বাংলাদেশই প্রথমে এগিয়ে যায়। পরে গোলটি শোধ করে দেয় ইউক্রেন। আর খেলার শেষ বাঁশি বাজার কেবলই আগে ওই গোলটা খেয়ে হার। বিশ্ব র্যাঙ্কিংয়ের ২৪তম দল ইউক্রেনের কাছে লড়াই করেই হেরেছে ৩০তম বাংলাদেশ। তিনটি প্রস্তুতি ম্যাচের সিরিজ বাংলাদেশের জন্য খারাপ যায়নি। প্রথম ম্যাচে মালয়েশিয়া অনূর্ধ্ব-২১ দলের ৩-১ গোলে হারের পর দ্বিতীয় ম্যাচে বাংলাদেশ ৫-১ গোলে হারায় মালয়েশিয়া অনূর্ধ্ব-২৩ দলকে। এখন অপেক্ষা সিঙ্গাপুরে অনুষ্ঠেয় মূল প্রতিযোগিতায় ভালো করার। আগামীকালই বিশ্ব হকি লিগের দ্বিতীয় রাউন্ডে বাংলাদেশের প্রথম ম্যাচ, প্রতিপক্ষ জাপান। বাংলাদেশ দলে ফিজিও : হকি খেলোয়াড়দের জন্য একজন ফিজিও এবং ভিডিও অ্যানালিস্ট রাখার দীর্ঘদিনের দাবিটা সাময়িকভাবে পূরণ হলো। সিঙ্গাপুরে হকি দলের সঙ্গে থাকবেন মালয়েশিয়ান ফিজিও জাফিস, ভিডিও অ্যানালিস্টের দায়িত্বে সিঙ্গাপুরের সাবেক খেলোয়াড় হারুন। কাল সিঙ্গাপুর থেকে মুঠোফোনে দলের সহকারী ম্যানেজার রফিকুল ইসলাম (কামাল) জানিয়েছেন, ‘মালয়েশিয়া থেকে এই দুজন দলের সঙ্গে যোগ দিয়েছেন।’	1
কেপিকে মরগানের না এউইন মরগানের নেতৃত্বের অন্যতম প্রধান সমর্থক কেভিন পিটারসেন। বহুদিন থেকে বলে আসছিলেন অ্যালিস্টার কুককে সরিয়ে মরগানকে ইংল্যান্ডের ওয়ানডে অধিনায়ক করা উচিত। মরগানের ব্যাটিংয়েরও ভক্ত পিটারসেন, দুজনের সম্পর্ক দারুণ বলেই জানে সবাই। সেই মরগান দায়িত্ব পেয়ে জানিয়ে দিলেন, তাঁর দলেও জায়গা নেই পিটারসেনের। প্রশ্ন উঠতে পারে নতুন করে পিটারসেনের ফেরার প্রসঙ্গ কেন? প্রসঙ্গ আসলে বারবার তুলছেন কেপিই। সংবাদমাধ্যমে অনেকবার বলেছেন, বিগ ব্যাশের ধারাভাষ্যেও জানিয়েছেন ফেরার আশাবাদ। সেদিন তো ধারাভাষ্যে কেপি এই দাবিও করলেন যে মরগান তাঁকে ইংল্যান্ডের ওয়ানডে দলে ফেরত চান! তবে মরগানের কথার পর এবার হয়তো দমে যেতে বাধ্য হবেন পিটারসেন, ‘আমার মনে হয় এটা সবকিছু পরিষ্কার করে দেওয়ার একটি ভালো সুযোগ। সংবাদমাধ্যমে কথা বলার অনেক সুযোগ আছে কেভিনের, তুলে ধরতে পারে নিজের দৃষ্টিভঙ্গি। তবে আমি আমার দল নিয়ে খুব খুশি। ইংল্যান্ডকে সামনে এগিয়ে নিয়ে যাওয়ার পথে এই দলটিই সম্ভাব্য সেরা। কেভিনকে নিয়ে আগের ভাবনাটা পাল্টায়নি। গত কয়েক মাসে, কিছুদিনে এটা বারবার বলা হয়েছে। আমিও আরেকবার পরিষ্কার করে দিলাম সেটি।’ এএফপি, ক্রিকইনফো।	1
টি–টোয়েন্টিও ছাড়লেন লি আন্তর্জাতিক ক্রিকেটটা বছর দুয়েক আগেই ছেড়েছেন ব্রেট লি। অস্ট্রেলীয় ফাস্ট বোলার এবার ঘোষণা দিলেন সব ধরনের ক্রিকেট ছাড়ার। কাল সিডনি ক্রিকেটে গ্রাউন্ডে অবসরের ঘোষণা দিয়ে লি বলেছেন, এবারের বিগ ব্যাশ লিগটাই শেষ। টেস্টে অস্ট্রেলিয়ার চতুর্থ সর্বোচ্চ উইকেটশিকারি (৩১০ উইকেট) লি ২০১২ সালে আন্তর্জাতিক ক্রিকেট ছাড়ার পর থেকে শুধু টি-টোয়েন্টি লিগেই খেলেছেন। ১৯৯৪-৯৫ মৌসুমে শুরু ৩৮ বছর বয়সী লির প্রথম শ্রেণির ক্যারিয়ার। এএফপি।	1
ভারতের ‘দুই ভরসা’ কাঁধে নেতৃত্বের ভার। কিন্তু সেই ভার অস্ট্রেলিয়া সিরিজে বুঝতেই দেয়নি বিরাট কোহলির ব্যাট। ভারতের নতুন টেস্ট অধিনায়ককে দেখে রীতিমতো মুগ্ধ জন রাইট। ভারতের সাবেক কোচ মনে করেন, ভারত বিশ্বকাপ শিরোপা ধরে রাখতে পারে তাদের ব্যাটিংয়ের সৌজন্যেই। বিরাট কোহলি ছাড়াও ব্যাটিংয়ে নির্ভরতা হতে পারেন রোহিত শর্মা। মুম্বাই ইন্ডিয়ানসের জন্য নতুন প্রতিভার খোঁজে দলটির কোচ রাইট এখন ভারতে। গত মঙ্গলবার দিল্লিতে রঞ্জির বরোদা-রেলওয়ে ম্যাচ দেখার ফাঁকে বিশ্বকাপে ভারতীয় দলের সম্ভাবনা নিয়ে বলতে গিয়ে করেছেন কোহলি-প্রশস্তি, ‘তার (কোহলি) যে বিষয়টি মনে দাগ কাটে তা হলো সামনে থেকে নেতৃত্ব দেওয়ার ক্ষমতা।’ আর রোহিত সম্পর্কে মূল্যায়ন, ‘আমি জানি সে কী করতে পারে। সে ম্যাচজয়ী খেলোয়াড়। তার ব্যাটিংটাও আনন্দদায়ী।’ কিন্তু শুধু ব্যাটিং দিয়েই তো বিশ্বকাপ জেতা যায় না। বিশ্ব ক্রিকেটের শ্রেষ্ঠত্ব ধরে রাখতে হলে উন্নতি করতে হবে বোলিংয়েও, বিশেষ করে প্রতিপক্ষ ইনিংসের শুরুতেই ধাক্কা দিতে হবে উইকেট নিয়ে। রাইটের ভাষায়, ‘দুই প্রান্তেই নতুন বলে শুরু হয় প্রতিটি ইনিংস। এর সুবিধা না নিতে পারলে ম্যাচ হাতছাড়া হয়ে যাবে।’ বিশ্বকাপে ভারত কেমন করে সেটি পরের ব্যাপার, তবে টুর্নামেন্টের আগে ভারতের প্রস্তুতিকে ভালোই বলছেন ভারতের সাবেক কোচ। আজ থেকে শুরু ত্রিদেশীয় সিরিজ যে প্রস্তুতিটাকে আরও এগিয়ে নেবে। পিটিআই।	1
নতুন জার্সিতে বিশ্বকাপে নতুন রূপে দেখা যাবে ভারত ও পাকিস্তানকে। চিরপ্রতিদ্বন্দ্বী দুটি দলই আসন্ন বিশ্বকাপের জন্য পরিবর্তন এনেছে দলের জার্সিতে। অস্ট্রেলিয়ায় আজ থেকে শুরু হতে যাওয়া ত্রিদেশীয় সিরিজেই নতুন জার্সিতে দেখা যাবে ধোনি-কোহলিদের। গতকাল মেলবোর্নে উন্মোচন করা হয়েছে ভারতের নতুন জার্সি। পলিয়েস্টারের এই জার্সিতে ‘লেজার কাট’ ছিদ্র রাখা হয়েছে, যা বাতাস চলাচল করতে এবং খেলোয়াড়দের শরীরকে ঠান্ডা রাখতে সহায়ক। একই দিনে উন্মোচন করা হয়েছে পাকিস্তান ক্রিকেট দলের নতুন জার্সিও। নতুন জার্সিতে প্রাধান্য পেয়েছে হালকা সবুজ রং। কলার ও হাতায় গাঢ় সবুজ। কাঁধ থেকে বুক পর্যন্ত অংশটা গাঢ় সবুজে ডোরাকাটা। এনডিটিভি।	1
ভারত-পাকিস্তান ম্যাচ বলে কথা একটি-দুটি নয়, ৮৫টি শর্ত! হ্যাঁ, আসন্ন বিশ্বকাপ ক্রিকেটে ভারত-পাকিস্তান লড়াই দেখতে হলে মানতে হবে আচরণবিধির ৮৫টি শর্তই। শর্তের বেড়াজাল অবশ্য এমনিতেই দেওয়া হয়নি। শত হলেও অ্যাডিলেডের ম্যাচটা মাঠে ও মাঠের বাইরে চিরপ্রতিদ্বন্দ্বী দুই দলের। অতীতে দুই দলের লড়াই ঘিরে হাঙ্গামা তো কম হয়নি। বিশ্বকাপ শুরু ১৪ ফেব্রুয়ারি, ভারত-পাকিস্তান ম্যাচটা মাঠে গড়াবে দ্বিতীয় দিনেই। আচরণবিধির প্রধান শর্তটা হলো রাজনৈতিক ও ধর্মীয় স্লোগান লেখা কোনো ব্যানার বা প্ল্যাকার্ড নিয়ে মাঠে ঢোকা যাবে না। এ ছাড়া কর্তৃপক্ষ যেকোনো দর্শককেই মাঠে ঢুকতে বিরত রাখতে বা মাঠ থেকে বেরও করে দিতে পারবে। শুধু ভারত-পাকিস্তান ম্যাচই নয় পার্থে ভারত-আরব আমিরাত ম্যাচের জন্য একই রকম আচরণবিধি করা হচ্ছে। হিন্দুস্তান টাইমস।	1
অন্যকলাম মানিকজোড় গোলপোস্টের নিচে সময়টা দারুণ যাচ্ছে ডেভিড ডি গিয়ার, ম্যানচেস্টার ইউনাইটেডের হয়ে এই মৌসুমে দুর্দান্ত খেলছেন। এই সৌভাগ্যেই কি তাঁর প্রেমিকা এদুর্নে গার্সিয়ারও কপাল খুলল? এদুর্নে ইউরোপের অন্যতম বড় সংগীত প্রতিযোগিতা ইউরোভিশনের মঞ্চে গান গাওয়ার সুযোগ পেয়ে গেছেন। গত বছর স্পেন এই প্রতিযোগিতায় দশম হয়ে গিয়েছিল। ২৯ বছর বয়সী গার্সিয়া এবার নিশ্চয়ই চাইবেন স্পেনকে এবার ওপরে তুলে নিতে। সুখবরটি তিনি টুইট করে জানিয়েছেন, প্রেমিক ডে গিয়া তাতে দারুণ খুশি। অবশ্য ২৩ মে অস্ট্রিয়ার ভিয়েনার অনুষ্ঠানে যেতে ডি গিয়া পারেন কি না সন্দেহ। পরের দিনই হাল সিটির সঙ্গে মৌসুমের শেষ ম্যাচ খেলবে ইউনাইটেড। ফন গাল কি দলের বিশ্বস্ত শেষ প্রহরীকে ছাড়বেন? মিরর। কেপির উল্কি উল্কির প্রতি এমনিতেই অন্য রকম একটা আসক্তি আছে কেভিন পিটারসেনের। অ্যাশেজ জয়ের পর স্মৃতিটাকে ধরে রাখতে শরীরে বড়সড় উল্কি করিয়েছিলেন ইংলিশ ব্যাটসম্যান। পরশু যা করলেন, সেটা অবশ্য আগের সবগুলোকেই বোধ হয় ছাপিয়ে গেল। নিজের শরীরে পুরো বিশ্বের মানচিত্রটা আঁকিয়েছেন কেপি। কিন্তু এত কিছু থাকতে মানচিত্র কেন? ভালোভাবে খেয়াল করলে দেখা যাবে, মানচিত্রের জায়গায় জায়গায় লাল রঙের তারা। যাঁদের ভূগোলজ্ঞান ভালো, তাঁরা হয়তো সেই বিশেষ স্থানগুলোর মাহাত্ম্যও ধরে ফেলতে পারবেন। ক্যারিয়ারে যেসব দেশে আন্তর্জাতিক সেঞ্চুরি করেছেন, সেসব দেশের ওপর তারার দাগ রয়েছে। বলে রাখা ভালো, নিজের দেশসহ সবসুদ্ধ নয়টি দেশে সেঞ্চুরি করেছেন পিটারসেন। মেইল অনলাইন।	1
শুভ–অশুভ প্রথম শটে গোল, এমন ৭টি পেনাল্টি শ্যুট-আউটেই হেরেছে এভারটন। অন্যদিকে যে পাঁচবার প্রথম শটটা মিস করেছে সেই পাঁচ ম্যাচেই জিতেছে ইংলিশ ক্লাবটি।	1
অনেক সিদ্ধান্তের এক সভা জাতীয় দলের জন্য স্থায়ী ম্যানেজারের কথা বিসিবি কর্মকর্তারা শুধু মুখেই বলেন। কিন্তু সেটা কাজে আর প্রমাণিত হয় না! বিশ্বকাপের ম্যানেজার করা নিয়েও তাই হলো। জাতীয় দল এবারও পেল স্বল্প মেয়াদের একজন ম্যানেজার। অস্ট্রেলিয়া-নিউজিল্যান্ড বিশ্বকাপে এই দায়িত্বটা পালন করবেন জাতীয় দলের সাবেক অধিনায়ক ও বিসিবি পরিচালক খালেদ মাহমুদ। কাল রাজধানীর একটি হোটেলে বিসিবির পরিচালনা পর্ষদের দশম সভা শেষে সিদ্ধান্তটা জানিয়েছেন বোর্ড সভাপতি নাজমুল হাসান, ‘বিশ্বকাপে জাতীয় দলের ম্যানেজার হিসেবে যাচ্ছেন বোর্ড পরিচালক খালেদ মাহমুদ।’ সভায় আরও কিছু গুরুত্বপূর্ণ সিদ্ধান্ত নেওয়া হয়েছে। কয়েকটি স্থায়ী কমিটির প্রধানের পদে আনা হয়েছে রদবদল। ক্রিকেট পরিচালনা প্রধানের পদে যেমন এলেন সাবেক অধিনায়ক ও সংসদ সদস্য নাঈমুর রহমান। এই কমিটির আগের প্রধান আরেক সাবেক অধিনায়ক আকরাম খানকে দায়িত্ব দেওয়া হয়েছে টুর্নামেন্ট কমিটির প্রধানের। এ ছাড়া গ্রাউন্ডস কমিটির প্রধান হয়েছেন বোর্ড পরিচালক হানিফ ভূঁইয়া। এই কমিটির সাবেক প্রধান লোকমান হোসেন ভূঁইয়া পেয়েছেন ফ্যাসিলিটিজ কমিটির দায়িত্ব। আর সিসিডিএমের নতুন প্রধান হয়েছেন গাজী গোলাম মোর্তজা। নতুন কমিটির দায়িত্ব পেলেও নাঈমুর রহমান অবশ্য এটিকে নতুন ভাবছেন না, ‘আমি আগেও একটা কমিটির দায়িত্বে ছিলাম, এখনো তাই আছি।’ সংসদ সদস্য হওয়ায় ক্রিকেট পরিচালনা কমিটির প্রধান হিসেবে পর্যাপ্ত সময় দিতে পারবেন কি না, এমন প্রশ্নের জবাবে তাঁর সোজাসাপ্টা উত্তর, ‘আমি যা করি দায়িত্ব নিয়েই করি। যদি দেখি আমি পর্যাপ্ত সময় দিতে পারছি না, তাহলে দায়িত্ব ছেড়ে দেব।’ বর্তমান বোর্ড দায়িত্ব নেওয়ার পর থেকে ওয়ার্কিং কমিটির প্রধানের পদটি খালিই ছিল। কালকের সভায় গুরুত্বপূর্ণ এই পদের প্রধানের দায়িত্ব দেওয়া হয়েছে বোর্ড পরিচালক এনায়েত হোসেনকে। তাঁর নেতৃত্বে সব স্থায়ী কমিটির প্রধানেরা এই কমিটিতে থাকবেন। এ ছাড়া গঠিত হয়েছে টেকনিক্যাল কমিটিও। ছয় সাবেক ক্রিকেটার জাহাঙ্গীর শাহ্ বাদশা, এ এস এম ফারুক, শফিকুল হক, মাঈনুল হক, ইশতিয়াক আহমেদ ও আতহার আলী খানকে রাখা হয়েছে এই কমিটিতে। ‘তাঁদের সঙ্গে কথা বলে আমরা বিষয়টি নিশ্চিত করব। যদি কখনো আমাদের কোনো টেকনিক্যাল সাহায্য লাগে বা মতামত লাগে, তাঁরা আমাদের সেটা দেবেন’—সভা-পরবর্তী সংবাদ সম্মেলনে বলেছেন নাজমুল হাসান। সভায় নতুন চুক্তির জন্য ১৪ ক্রিকেটারের নামও অনুমোদিত হয়েছে। চুক্তি থেকে বাদ পড়েছেন আবদুর রাজ্জাক, রবিউল ইসলাম ও সোহাগ গাজী। বিশ্বকাপ দলের সঙ্গে ব্রিসবেনের প্রস্তুতি ক্যাম্পে দুজন বাড়তি ক্রিকেটার নেওয়ার কথা থাকলেও কালকের সভা সেই সম্ভাবনা বাতিল করে দিয়েছে। এ ব্যাপারে সভাপতির ব্যাখ্যা, ‘পাঠাচ্ছি না এই কারণে, কী লাগবে আমরা তো জানি না! বিকল্প খেলোয়াড় লাগলে উইকেটকিপার লাগতে পারে, ফাস্ট বোলার লাগতে পারে বা স্পিনার লাগতে পারে। যখন লাগবে, ৩০ জনের যে স্কোয়াড আছে ওখান থেকেই যাবে।’ এ ছাড়া অস্ট্রেলিয়ান কোচ রস টার্নার বিসিবিকে যে চার বছর মেয়াদি কৌশলগত পরিকল্পনা দেওয়ার প্রস্তাব দিয়েছেন, সেটি গ্রহণ করারও সিদ্ধান্ত নিয়েছে পরিচালনা পর্ষদ। আলোচনা হয়েছে বিপিএলের পরবর্তী আসর নিয়েও। তৃতীয় বিপিএল শুরু হতে পারে এ বছরেরই নভেম্বর মাসে। ক্রিকেটারদের নতুন চুক্তি এ+ মাশরাফি বিন মুর্তজা, সাকিব আল হাসান, মুশফিকুর রহিম ও তামিম ইকবাল। এ মাহমুদউল্লাহ। বি রুবেল হোসেন, নাসির হোসেন ও ইমরুল কায়েস। সি এনামুল হক, মুমিনুল হক ও শফিউল ইসলাম। ডি তাইজুল ইসলাম, আল আমিন ও আরাফাত সানি।	1
মেসি আরও অনেক বছর গত কিছুদিনে যা হলো, তাতে হীরক রাজার দেশের সেই বিখ্যাত গানটা একটু বদলে ‘কতই রঙ্গ দেখি ন্যু ক্যাম্পে’ গেয়ে ফেলাই যায়। জুবিজারেতাকে ছাঁটাই, পুয়োলের পদত্যাগ, মেসির অনুশীলনে যোগ গরহাজিরা, ইনস্টাগ্রামে চেলসিকে অনুসরণ, কোচের সঙ্গে কথিত দ্বন্দ্ব, পরে আবার এনরিকেকে ছাঁটাইয়ের গুঞ্জন। কত কিছুই না হলো! শেষ পর্যন্ত মেসি সবকিছু উড়িয়ে দিলেন। যাঁরা ভাবছেন, এনরিকে কেন এখনো মুখে কুলুপ এঁটে আছেন তাঁরাও এবার নড়েচড়ে বসতে পারেন। বার্সেলোনা কোচ বলে দিয়েছেন, খুব শিগগির তো মেসি কোথাও যাচ্ছেনই না, বরং আরও অনেক বছর থাকবেন। এলচের সঙ্গে কালই কোপা ডেল রের ম্যাচ খেলেছে বার্সেলোনা। পরশু সংবাদ সম্মেলনেও উঠে এল মেসি-প্রসঙ্গ। এনরিকেকে বাধ্য হয়েই বলতে হলো, ‘আমরা সবাই আগে বলেছি। সে নিজেও কয়েকবার একই কথা বলেছে, লিও বার্সেলোনায় আরও অনেক বছর থাকবে। আর সব বার্সেলোনা-ভক্ত এটাই চায়।’ দুজনের দ্বন্দ্বের গুঞ্জনটা উড়িয়ে দিয়েছিলেন আগেই। পরশু সেই প্রশ্নটা আবার ওঠায় এনরিকের কণ্ঠে স্পষ্ট বিরক্তি, ‘আমি আসলেই বুঝতে পারছি না, যেটা নিয়ে কোনো আলোচনাই হওয়া উচিত নয় সেটা নিয়ে এখনো কেন এত কথা হচ্ছে!’ এনরিকের দাবি, বার্সার ড্রেসিংরুমে সবাই এককাট্টা, ‘আমরা সবাই ঐক্যবদ্ধই আছি। আমরা সব বিতর্ক এড়িয়ে চলি, আবহটা যথাসম্ভব ভালো রাখার চেষ্টা করি। কীভাবে নিজেদের মান আরও বাড়ানো যায় সেটা নিয়েও আমরা আলোচনা করি, যেকোনো ক্লাবের এমনটা করাই স্বাভাবিক ও যুক্তিযুক্ত।’ এএফপি।	1
রোনালদোর সুখ-অসুখ চার বছরের ছোট্ট ক্রিস্টিয়ানিনহো বড্ড বাবা-ন্যাওটা। বাবার সঙ্গে তাকে সবখানে থাকতেই হবে। গত পরশু বাবা এক পর্তুগিজ চ্যানেলকে একটা বিশেষ সাক্ষাৎকার দিচ্ছিলেন। পর্তুগাল ফুটবল ফেডারেশন বাবাকে ইতিহাসের সেরা ফুটবলার মনোনীত করেছে, সাক্ষাৎকারটা ওই উদ্দেশ্যেই। ক্রিস্টিয়ানিনহো তখন সুপারম্যানের পোশাক পরে ঢুকে পড়ল সেখানে। উপস্থিত সাংবাদিক ডাকতেই ভীষণ লজ্জা পেয়ে গেল সে, মুখ ঢাকল বাবার কোলে। ব্যালন ডি’অরের ঘটনাটা আরও মজার। পুরস্কার বিতরণী অনুষ্ঠানের আগে লবিতে রোনালদোর সঙ্গে দেখা হয়ে গেল লিওনেল মেসির। রোনালদোর সঙ্গে ছিল ক্রিস্টিয়ানিনহোও। মেসিকে দেখেই সে এগিয়ে গেল তাঁর দিকে। সিআর সেভেন তখন মেসিকে বললেন, ‘সে ইন্টারনেটে সবার ভিডিও দেখে, কিন্তু কথা বলে তোমাকে নিয়েই।’ মেসি হাসতে হাসতে হাত বুলিয়ে দিলেন খুদে ভক্তের মাথায়। অমনি আবার সে লজ্জা পেয়ে চলে এল বাবার কাছে! ছেলেকে নিয়ে সময়টা হেসেখেলে কাটলেও আসলেই কি রোনালদো সুখী? তিন বছরের সঙ্গিনী ইরিনা শায়াকের সঙ্গে যে ছাড়াছাড়ির গুঞ্জন শোনা যাচ্ছে! সেই ২০১১ সাল থেকে রুশ সুপার মডেলের সঙ্গে একসঙ্গে আছেন সিআর সেভেন। শুরুতে অতটা প্রকাশ্যে না এলেও গত বছর থেকেই দুজন একসঙ্গে নিয়মিতই প্রচারমাধ্যমের সামনে এসেছেন। ভোগ ম্যাগাজিনের প্রচ্ছদে একসঙ্গে ছবি তুলেছেন, গত বছরের ব্যালন ডি’অর অনুষ্ঠানেও রোনালদোর সঙ্গে ছিলেন ইরিনা। কিন্তু এবার রোনালদোর পাশে তাঁকে না দেখে অনেকেরই প্রশ্ন জেগেছে, দুজনের কি কিছু হয়েছে? রোনালদো পুরস্কার পাওয়ার পর পরিবারের অনেকের কথা বললেও সঙ্গিনীর নাম মুখেও আনেননি। ইরিনা অবশ্য ফেসবুকে গত সপ্তাহ থেকেই নিজের অবকাশের ছবি পোস্ট করছেন। অথচ প্রেমিকের সঙ্গে এত বড় উপলক্ষে থাকলেন না! সবচেয়ে অবাক করা ব্যাপার, ইনস্টাগ্রামে রোনালদোকে অনুসরণও করছেন না। দুইয়ে দুইয়ে চার কি মেলানো যায়? রয়টার্স, মিরর।	1
ফ্র্যাঞ্চাইজি লিগে ফ্ল্যামেঙ্গো? বাংলাদেশে প্রস্তাবিত ফ্র্যাঞ্চাইজি ফুটবল লিগ আবার আলোচনায়। বাফুফে সভাপতি কাজী সালাউদ্দিনের সঙ্গে এ নিয়ে কথা বলতে কাল আবার ঢাকা এসেছেন কলকাতাভিত্তিক ভারতের সেলিব্রেটি ম্যানেজমেন্ট গ্রুপের নির্বাহী পরিচালক ভাস্বর গোস্বামী। কদিন আগে বাংলাদেশে ফ্র্যাঞ্চাইজি লিগ আয়োজনের প্রস্তাব দিয়েছিলেন তিনিই। এবার এসেছেন বাফুফের আনুষ্ঠানিক সম্মতি পাওয়ার লক্ষ্যে। ভাস্বর জানালেন, বাংলাদেশে ফ্র্যাঞ্চাইজি লিগের চেয়ারম্যান হতে আগেই মৌখিক সম্মতি দেওয়া ডিয়েগো ম্যারাডোনার সঙ্গে এ সংক্রান্ত আনুষ্ঠানিকতাও শেষ। লিগের আট দলের সঙ্গে যে আটটি বিদেশি দল থাকবে তার একটা দল নাকি ঠিকও হয়ে গেছে। এই কর্মকর্তার কথা, ‘ম্যারাডোনা স্বয়ং ব্রাজিলের বিখ্যাত ক্লাব ফ্ল্যামেঙ্গো সভাপতির সঙ্গে কথা বলে বাংলাদেশের ফ্র্যাঞ্চাইজি লিগে ফ্ল্যামেঙ্গোর সংযুক্তি নিশ্চিত করেছেন। অন্যান্য দলের সঙ্গেও কথা চলছে। যার একটি ফ্রান্সের লিঁও। টুর্নামেন্টের নানা বিষয় নিয়ে এ মাসেই মাদ্রিদে ম্যারাডোনার উপস্থিতিতে সভা হবে।’ এ বছর নভেম্বরে খেলার সম্ভাব্য সময় ধরে এগোচ্ছেন উদ্যোক্তারা। ভারতে সম্প্রতি প্রথম ফ্র্যাঞ্চাইজি ফুটবল লিগ করা সেলিব্রেটি ম্যানেজমেন্ট গ্রুপ যেভাবে বাংলাদেশেও এটি আয়োজনে আগ্রহ দেখাচ্ছে, তাতে বাফুফের পক্ষে ‘না’ বলা কঠিনই মনে হচ্ছে।	1
ম্যাককালামকে ছাপিয়ে দিলশান সেডন পার্কের উইকেট বরাবরই কথা বলে ব্যাটসম্যানদের হয়ে। কাল আবার ওই ২২ গজ ছিল খানিকটা শুষ্ক। শ্রীলঙ্কার একাদশে তাই তিন স্পিনার, নিউজিল্যান্ডের দুই। ম্যাচটি যদিও শেষ পর্যন্ত হয়ে দাঁড়াল দুই ব্যাটসম্যানের লড়াই। তাতে ব্রেন্ডন ম্যাককালামের ঝোড়ো সেঞ্চুরিকে ছাপিয়ে গেল তিলকরত্নে দিলশানের নিয়ন্ত্রিত ও হিসাবি সেঞ্চুরি। হ্যামিল্টনে কাল ৬ উইকেটের অনায়াস জয়ে সিরিজে সমতা ফেরাল শ্রীলঙ্কা। প্রথম ওয়ানডেতে নিউজিল্যান্ড জিতেছিল ৩ উইকেটে। ব্যাটিং উইকেটে ব্যাটিং-ব্যর্থতাই মূলত ডুবিয়েছে নিউজিল্যান্ডকে। ২৪৮ রান খুব কম নয় অবশ্যই, তবে একটা সময় মনে হচ্ছিল রান তিন শ ছাড়িয়ে যাবে অনায়াসেই। টপ অর্ডারে গাপটিল-ল্যাথাম রান না পেলেও সেটি আড়াল হয়ে যায় ম্যাককালামের ব্যাটে। ৩৯ বলে ফিফটি ছুঁয়ে কিউই অধিনায়ক পঞ্চম ওয়ানডে সেঞ্চুরি তুলে নেন ৮৮ বলে। গত বছর টেস্ট ক্রিকেটে ক্যারিয়ারের সেরা সময় কাটালেও ওয়ানডেতে ছিল উল্টো ছবি, ১১ ম্যাচে রান করেছিলেন মাত্র ১৮৩। নতুন বছরে প্রথম দুই ম্যাচেই ১৬৩! আগের ম্যাচে ২২ বলে ৫১ রানের পর কাল ১২ চার ও ৫ ছক্কায় ৯৯ বলে ১১৭। ম্যাককালাম ফেরার পর কিউই ইনিংসেও মড়ক। ভেট্টোরি, অ্যান্ডারসন, লুক রনকি, নাথান ম্যাককালাম—চার ব্যাটসম্যান রানআউট! ১৮৫ রানে ৭ উইকেট হারিয়ে দলেরই দুই শ না হওয়ার জোগাড়। মিলনে (১৯), হেনরির (২০) মতো বোলাররা রানকে নিয়ে যান আড়াই শর কাছাকাছি। বোলারদের ব্যর্থতা আর দিলশানের ব্যাটিংয়ে চ্যালেঞ্জও জানাতে পারেনি কিউইরা। ডিসেম্বরে ইংল্যান্ড সিরিজের শেষ ম্যাচেও সেঞ্চুরি করেছিলেন দিলশান, হয়েছিলেন সিরিজ-সেরা। ৩৮ বছর বয়সী ব্যাটসম্যান কাল করলেন ১৯তম ওয়ানডে সেঞ্চুরি (১২৭ বলে ১১৬)। সাঙ্গাকারা-জয়াবর্ধনেরা সঙ্গ দিয়েছেন, শেষ করেছেন অধিনায়ক ম্যাথুস। সাদা পোশাকে নিউজিল্যান্ডের সেরা পেসার ট্রেন্ট বোল্ট ব্যর্থ আবার, বিবর্ণ গতিময় অ্যাডাম মিলনেও। বিশ্বকাপ দলে উপেক্ষিত ম্যাট হেনরিই তুলনায় ভালো করেছেন। ৭ ম্যাচ সিরিজের তৃতীয়টি আগামীকাল অকল্যান্ডে। এএফপি, ক্রিকইনফো। সংক্ষিপ্ত স্কোর নিউজিল্যান্ড: ৫০ ওভারে ২৪৮ (ম্যাককালাম ১১৭, টেলর ৩৪, হেনরি ২০; হেরাথ ২/৩৬, সেনানায়েকে ২/৫৫, কুলাসেকারা ১/৪০, মেন্ডিস ১/৪৭)। শ্রীলঙ্কা: ৪৭.৪ ওভারে ২৫২/৪ (দিলশান ১১৬, ম্যাথুস ৩৯*, সাঙ্গাকারা ৩৮, জয়াবর্ধনে ২৭, করুনারত্নে ২১; হেনরি ২/৩৪, নাথান ম্যাককালাম ১/৪০, মিলনে ১/৬০)। ফল: শ্রীলঙ্কা ৬ উইকেটে জয়ী (সিরিজ ১-১)। ম্যান অব দ্য ম্যাচ: তিলকরত্নে দিলশান।	1
অবনমন এড়ানোই লক্ষ্য ডর্টমুন্ডের দুই বছর আগে যে দলটা চ্যাম্পিয়নস লিগের ফাইনালে খেলেছিল, গত চার মৌসুমে দুবার করে যারা চ্যাম্পিয়ন ও রানার্সআপ হয়েছে, তারাই এখন অবনমনের শঙ্কায়। পয়েন্ট তালিকার তলানির এক ধাপ ওপরে থেকে ডর্টমুন্ডের শিরোপাস্বপ্ন তো শেষই, চ্যাম্পিয়নস লিগে খেলার সম্ভাবনাও কার্যত নেই। ডর্টমুন্ড এত দিন দাবি করে আসছিল, চ্যাম্পিয়নস লিগে খেলার আশা তারা ছাড়েনি। পরশু বাস্তবতা মেনে নিলেন ক্লাবের প্রধান নির্বাহী হান্স জোয়াকিল ওয়াজকে, ‘লক্ষ্যটা পরিষ্কার, আমাদের লক্ষ্য এমনভাবে টিকে থাকা (লিগে) যেটাকে ভালো পারফরম্যান্স বলা যায়।’ রয়টার্স।	1
১৪ সেকেন্ডে গোল! প্রথম ম্যাচে ২ গোল। তবু প্রচারের আলোতে আসেননি আলী মাবখুত। সংযুক্ত আরব আমিরাতের স্ট্রাইকার অবশ্য সময় নিলেন না নিজেকে চেনাতে, কাল বাহরাইনের বিপক্ষে ম্যাচ শুরুর ১৪ সেকেন্ডের মধ্যেই গোল করে ঢুকে গেছেন ইতিহাসে। এশিয়ান কাপ ফুটবলের ৬১ বছরের ইতিহাসে দ্রুততম গোল এটিই। বাহরাইনকে ২-১ গোলে হারিয়ে ‘সি’ গ্রুপ থেকে কোয়ার্টার ফাইনাল নিশ্চিত করেছে আমিরাত। আমিরাতের মতো এক ম্যাচ হাতে রেখে শেষ আট নিশ্চিত করেছে ইরানও। কাল তিনবারের চ্যাম্পিয়নরা সরদার আজমুনের চমৎকার এক গোলে হারিয়েছে কাতারকে। টানা দুই ম্যাচে হার, গালফ কাপ অভিশাপেই কি বিদায় নিল কাতার? গালফ কাপ চ্যাম্পিয়নরা এশিয়ান জেতে না—কাতারকে নিয়ে টানা ১২ টুর্নামেন্টে বজায় রইল ধারাটি। এএফপি।	1
বিশে সেঞ্চুরি জোহানেসবার্গে ফাফ ডু প্লেসি। ডারবানে মরনে ফন উইক। পরপর দুটি টি-টোয়েন্টিতে সেঞ্চুরি পেলেন দুই দক্ষিণ আফ্রিকান ব্যাটসম্যান। হলো ছোটখাটো ইতিহাসও। ৪১৫ ম্যাচের নাতিদীর্ঘ ইতিহাসে আন্তর্জাতিক টি-টোয়েন্টি ক্রিকেট এই প্রথম টানা দুই ম্যাচে সেঞ্চুরি দেখল। টি-টোয়েন্টি সেঞ্চুরির জন্য অবশ্য আজকাল বেশি অপেক্ষা করতে হচ্ছে না। ক্রিকেটের নতুন সংস্করণে মোট সেঞ্চুরি ১৪টি। চারটিই হয়েছে গত ১০ মাসে ২৯ ম্যাচের মধ্যে। অথচ ২০০৭ সালে ক্রিস গেইলের প্রথম সেঞ্চুরির পর দ্বিতীয় সেঞ্চুরির দেখা পেতে অপেক্ষা ছিল প্রায় আড়াই বছর ও ১২৯ ম্যাচের। ২০০৫ সালে আন্তর্জাতিক ক্রিকেট পঞ্জিকায় জায়গা করে নেওয়ার পর ১৩ ব্যাটসম্যান সেঞ্চুরির দেখা পেয়েছেন ২০ ওভারের ক্রিকেটে। আমাদের আজকের আয়োজন এই ১৩ সেঞ্চুরিয়ান ও ১৪ সেঞ্চুরি নিয়েই। সেঞ্চুরি প্রতি ১০০ ম্যাচে ১-১০০ ১ ১০১-২০০ ৩ ২০১-৩০০ ৫ ৩০১-৪০০ ৩ ৪০১-৪১৫ ২ বছরওয়ারি ২০০৫ ০ ২০০৬ ০ ২০০৭ ১ ২০০৮ ০ ২০০৯ ০ ২০১০ ৩ ২০১১ ১ ২০১২ ৪ ২০১৩ ১ ২০১৪ ২ ২০১৫ ২ কাকতাল ২০ ওভারের আন্তর্জাতিক ক্রিকেট প্রথম সেঞ্চুরির দেখা পায় ২০তম ম্যাচে। ২০০৭ টি-টোয়েন্টি বিশ্বকাপের উদ্বোধনী ম্যাচে ৫৭ বলে ১১৭ রান করেন ওয়েস্ট ইন্ডিজের ক্রিস গেইল। জোহানেসবার্গে দলটির প্রতিপক্ষ ছিল দক্ষিণ আফ্রিকা। ১ নিউজিল্যান্ডের ব্রেন্ডন ম্যাককালামই দুটি সেঞ্চুরি পাওয়া একমাত্র ব্যাটসম্যান ২ ২০১০ টি-টোয়েন্টি বিশ্বকাপ টানা দুই দিন সেঞ্চুরি দেখে। ২ মে ভারতের সুরেশ রায়নার সেঞ্চুরি পরদিনই তিন অঙ্কের ইনিংস খেলেন শ্রীলঙ্কার মাহেলা জয়াবর্ধনে। মাঝে অস্ট্রেলিয়া-পাকিস্তান ম্যাচে কোনো সেঞ্চুরি হয়নি। ৩ সর্বোচ্চ তিনটি করে সেঞ্চুরি পেয়েছেন নিউজিল্যান্ড ও দক্ষিণ আফ্রিকার ব্যাটসম্যানরা। সর্বোচ্চ তিনটি করে সেঞ্চুরি হয়েছে বাংলাদেশ ও দক্ষিণ আফ্রিকার বিপক্ষে। ৪ সবচেয়ে বেশি চারটি সেঞ্চুরি হয়েছে দক্ষিণ আফ্রিকায়। বাংলাদেশ, নিউজিল্যান্ড, শ্রীলঙ্কা ও ওয়েস্ট ইন্ডিজে হয়েছে দুটি করে সেঞ্চুরি। ১১ ১৪ সেঞ্চুরির ১১টিই করেছেন ওপেনাররা। ম্যাচের প্রথম ইনিংসে সেঞ্চুরি হয়েছে ১১টি।	1
এশিয়ার গ্যালাকটিকোস! ফুটবলের অন্ধিসন্ধির খবর যাঁরা রাখেন তাঁরা হয়তো আলী করিমির নাম শুনেছেন। ইরানের সাবেক এই ফুটবলার তাঁর সময়ে এশিয়ার সেরাদের একজন ছিলেন, নামই হয়ে গিয়েছিল ‘এশিয়ান ম্যারাডোনা’। অস্ট্রেলিয়ায় এখন যে এশিয়ান কাপ চলছে, তাতে ম্যারাডোনা থেকে শুরু করে রোনালদো, রুনি এমনকি বেকহামও আছেন! শুনে চমকে যাওয়ারই কথা। রোনালদো এশিয়ান কাপে! সিআর সেভেন আসলে না থেকেও আছেন। ইরাকের আহমেদ ইয়াসিন বা দক্ষিণ কোরিয়ার সন হিউং মিনকে তো নিজ নিজ দেশে রোনালদোর সঙ্গেই তুলনা করা হয়। ফুটবলে এমন তুলনা হয়েই থাকে। হাজিকে যেমন কার্পেথিয়ান ম্যারাডোনা বলা হতো, জিকোকে ব্রাজিলের সাদা পেলে, বিখ্যাত ফুটবলারদের নামের সঙ্গে অনেকের নামই সেঁটে গেছে। কেউ খেলার ধরনের জন্য, আবার কাউকে তুলনা করা হয় অন্য কারণে। ইয়াসিনকে যেমন খেলার ধরনের জন্যই বলা হয় ‘ইরাকের রোনালদো’। রোনালদোর মতো ইয়াসিনও উইঙ্গার, ক্লাব ফুটবল খেলেন সুইডেনে। নামটা নিয়ে নিশ্চয়ই গর্ববোধই করেন ইয়াসিন, চুলের ছাঁটও দিয়েছেন এবারের ব্যালন ডি’অরজয়ীর মতো করে। ইরাক জাতীয় দলটাই অবশ্য ছোটখাটো রিয়াল মাদ্রিদ, আরেক উইঙ্গার আলী আদনানকে ডাকা হয় গ্যারেথ বেল। পুরো এশিয়ান কাপেই অবশ্য রোনালদোর ছড়াছড়ি। দক্ষিণ কোরিয়ার স্ট্রাইকার সন হিউং মিনের নাম হয়ে গেছে ‘সোনালদো’। বেয়ার লেভারকুসেনের এই স্ট্রাইকার পোশাক-আশাকে যেমন কেতাদুরস্ত, তেমনি দেশের সেরা সুন্দরী নারীদের সঙ্গেও তাঁকে জড়িয়ে মুখরোচক গল্প শোনা যায়। সোনালদো নামটা মোক্ষমই হয়েছে! বাহরাইনের স্ট্রাইকার জেইসে ওকুনয়ানেও আরেক ‘রোনালদো’। শুধু মাঠে কেন, ডাগ-আউটেও তারার মেলা। উজবেকিস্তান কোচ মির্দজালাল কাসিমভ খেলোয়াড়ি জীবনে দারুণ ফ্রি-কিক নিতেন। সে জন্য তাঁর নাম হয়ে গিয়েছিল ‘উজ-বেকস’। ডেভিড বেকহামের সঙ্গে মিল খুঁজে পাচ্ছেন? অবশ্য বেকহামের সঙ্গে শুধু ওই ফ্রি-কিকেই খানিকটা মিল, নইলে চেহারায়-জীবনদর্শনে কাসিমভ আর বেকহাম দুজন দুই মেরুর। বেকহামের দুজন ইংলিশ সতীর্থও আছেন। দক্ষিণ কোরিয়ার কি সাং ইয়ংকে যেমন ডাকা হয় স্টিভেন জেরার্ড, উত্তর কোরিয়ার জং তে সেকে ওয়েইন রুনিই ডাকা হয়। নেই নেই করেও একজন ম্যারাডোনা আছে। খালফান ইব্রাহিমকে কাতারে তো আর্জেন্টাইন কিংবদন্তির নামেই ডাকা হয়। আলি দাইয়ি অবসর নিয়ে নিলেও এশিয়ান কাপে ঠিকই আছেন। ইরানের করিম আনসারিফার্দকে যে ডাকা হয় স্বদেশি পূর্বসূরির নামেই! এএফপি।	1
দীর্ঘ ইনিংস ১২০ বলের ইনিংস। আদ্যন্ত ব্যাট করে মরনে ফন উইক একাই খেললেন ৭০ বল। পরশু ডারবানে ওয়েস্ট ইন্ডিজের বিপক্ষে সেঞ্চুরি করা দক্ষিণ আফ্রিকান ওপেনার খেললেন টি-টোয়েন্টির দীর্ঘতম ইনিংসটি। এর আগে সর্বোচ্চ ৬৯ বল খেলেছিলেন মার্টিন গাপটিল। ২০১২ সালের ২৩ ডিসেম্বর ইস্ট লন্ডনে দক্ষিণ আফ্রিকার বিপক্ষে ১০১ রান করে অপরাজিত ছিলেন নিউজিল্যান্ড ব্যাটসম্যান। এই ম্যাচের ছয় মাস আগে ৬৮ বলে ৯৯ রান করেছিলেন ইংল্যান্ডের অ্যালেক্স হেলস। হেলস টপকেছিলেন ক্রিস গেইলকে। ওয়েস্ট ইন্ডিয়ান ব্যাটসম্যান ২০১০ সালে ব্রিজটাউনে ভারতের বিপক্ষে ৬৬ বলে করেন ৯৮ রান।	1
শেষ প্রস্তুতি ম্যাচে শেষ মিনিটে হার শেষ প্রস্তুতি ম্যাচে ড্র করেই মাঠ ছাড়তে পারত বাংলাদেশ হকি দল। কিন্তু ম্যাচের ৩০ সেকেন্ড আগে একসঙ্গে সবাই ওপরে উঠে খেলতে গিয়েই ঘটেছে বিপত্তি। প্রতি-আক্রমণ থেকে গোল খেয়ে শেষ পর্যন্ত ২-১ গোলে হারতে হয়েছে ইউক্রেনের কাছে। অথচ খেলার শুরুর দিকে পেনাল্টি কর্নার থেকে খোরশেদের গোলে বাংলাদেশই প্রথমে এগিয়ে যায়। পরে গোলটি শোধ করে দেয় ইউক্রেন। আর খেলার শেষ বাঁশি বাজার কেবলই আগে ওই গোলটা খেয়ে হার। বিশ্ব র্যাঙ্কিংয়ের ২৪তম দল ইউক্রেনের কাছে লড়াই করেই হেরেছে ৩০তম বাংলাদেশ। তিনটি প্রস্তুতি ম্যাচের সিরিজ বাংলাদেশের জন্য খারাপ যায়নি। প্রথম ম্যাচে মালয়েশিয়া অনূর্ধ্ব-২১ দলের ৩-১ গোলে হারের পর দ্বিতীয় ম্যাচে বাংলাদেশ ৫-১ গোলে হারায় মালয়েশিয়া অনূর্ধ্ব-২৩ দলকে। এখন অপেক্ষা সিঙ্গাপুরে অনুষ্ঠেয় মূল প্রতিযোগিতায় ভালো করার। আগামীকালই বিশ্ব হকি লিগের দ্বিতীয় রাউন্ডে বাংলাদেশের প্রথম ম্যাচ, প্রতিপক্ষ জাপান। বাংলাদেশ দলে ফিজিও : হকি খেলোয়াড়দের জন্য একজন ফিজিও এবং ভিডিও অ্যানালিস্ট রাখার দীর্ঘদিনের দাবিটা সাময়িকভাবে পূরণ হলো। সিঙ্গাপুরে হকি দলের সঙ্গে থাকবেন মালয়েশিয়ান ফিজিও জাফিস, ভিডিও অ্যানালিস্টের দায়িত্বে সিঙ্গাপুরের সাবেক খেলোয়াড় হারুন। কাল সিঙ্গাপুর থেকে মুঠোফোনে দলের সহকারী ম্যানেজার রফিকুল ইসলাম (কামাল) জানিয়েছেন, ‘মালয়েশিয়া থেকে এই দুজন দলের সঙ্গে যোগ দিয়েছেন।’	1
রাজনীতিকেরা ক্ষতির দায় নিচ্ছেন না চট্টগ্রাম বন্দর দিয়ে আমদানি হওয়া ভোগ্যপণ্যের সিংহভাগ খাতুনগঞ্জ থেকে বিপণন হয়। এসব পণ্য চট্টগ্রামের বিভিন্ন গুদাম থেকে সারা দেশে নেওয়া হয়। আবার স্থলবন্দর দিয়ে ভারত থেকে পেঁয়াজসহ বেশ কিছু পণ্য খাতুনগঞ্জে এনে বিভিন্ন স্থানে সরবরাহ করা হয়। অবরোধের কারণে পণ্য সরবরাহের এই পুরো প্রক্রিয়া মারাত্মক ব্যাহত হচ্ছে বলে জানালেন খাতুনগঞ্জ ট্রেড অ্যান্ড ইন্ডাস্ট্রিজ অ্যাসোসিয়েশনের সাধারণ সম্পাদক ছৈয়দ ছগীর আহমদ। তিনি আরও জানান, এখন খাতুনগঞ্জে স্বাভাবিক অবস্থায় প্রতিদিন যে লেনদেন হয় তার পরিমাণও দিন দিন কমছে। ফলে গুদামগুলোতে ধীরে ধীরে পণ্যের স্তূপ জমছে। আবার পণ্য পরিবহনের জন্য গাড়ি সব সময় পাওয়া যাচ্ছে না। ভাড়াও বেড়েছে। প্রথম আলোর সঙ্গে আলাপকালে ছগীর আরও বলেন, আইনশৃঙ্খলা রক্ষাকারী বাহিনী মহাসড়কে নিরাপত্তা দিলেও দিনে-রাতে হামলার ঘটনা ঘটছে। মহাসড়কে আমদানি-রপ্তানি পণ্য ঝুঁকি নিয়ে আনা- নেওয়া হলেও অস্থিতিশীল অবস্থায় অনেকে ঝুঁকি নিতে চাইছেন না। কারণ অনেক ব্যবসায়ী আছেন যাঁদের এক গাড়ি পণ্য পুড়িয়ে দিলে বা ক্ষতিগ্রস্ত হলে পুষিয়ে নেওয়ার মতো অবস্থা থাকবে না। তবে এটা ঠিক, অবরোেধ শুধু মহাসড়কে নিরাপত্তা পুরোপুরি নিশ্চিত করা গেলে পণ্য সরবরাহ পরিস্থিতির কিছুটা উন্নতি ঘটতে পারে। আর এই পরিবেশ সৃষ্টি করার দায়িত্ব সরকারের। ছগীর আহমদ বলেন, ব্যবসায়ীরা প্রায় এক বছর আগে হরতাল-অবরোধে মারাত্মক ক্ষতির শিকার হয়েছিলেন। সেই ক্ষতি কাটিয়ে ওঠার আগেই আবার টানা অবরোধের মুখে পড়তে হলো। এ পরিস্থিতি থেকে বেরিয়ে আসার উপায় জানতে চাইলে তিনি বলেন, ‘রাজনীতিকেরা আমাদের ব্যবসা-বাণিজ্য করার অধিকার হরণ করছেন। ক্ষয়ক্ষতি হলেও তাঁরা দায়িত্ব নিচ্ছেন না। বিবদমান রাজনৈতিক দলগুলো নিজেদের মধ্যে সমঝোতা করে এ অস্থিতিশীল পরিস্থিতি থেকে আমাদের মুক্তি দিতে পারে।’ 	1
কেপিকে মরগানের না এউইন মরগানের নেতৃত্বের অন্যতম প্রধান সমর্থক কেভিন পিটারসেন। বহুদিন থেকে বলে আসছিলেন অ্যালিস্টার কুককে সরিয়ে মরগানকে ইংল্যান্ডের ওয়ানডে অধিনায়ক করা উচিত। মরগানের ব্যাটিংয়েরও ভক্ত পিটারসেন, দুজনের সম্পর্ক দারুণ বলেই জানে সবাই। সেই মরগান দায়িত্ব পেয়ে জানিয়ে দিলেন, তাঁর দলেও জায়গা নেই পিটারসেনের। প্রশ্ন উঠতে পারে নতুন করে পিটারসেনের ফেরার প্রসঙ্গ কেন? প্রসঙ্গ আসলে বারবার তুলছেন কেপিই। সংবাদমাধ্যমে অনেকবার বলেছেন, বিগ ব্যাশের ধারাভাষ্যেও জানিয়েছেন ফেরার আশাবাদ। সেদিন তো ধারাভাষ্যে কেপি এই দাবিও করলেন যে মরগান তাঁকে ইংল্যান্ডের ওয়ানডে দলে ফেরত চান! তবে মরগানের কথার পর এবার হয়তো দমে যেতে বাধ্য হবেন পিটারসেন, ‘আমার মনে হয় এটা সবকিছু পরিষ্কার করে দেওয়ার একটি ভালো সুযোগ। সংবাদমাধ্যমে কথা বলার অনেক সুযোগ আছে কেভিনের, তুলে ধরতে পারে নিজের দৃষ্টিভঙ্গি। তবে আমি আমার দল নিয়ে খুব খুশি। ইংল্যান্ডকে সামনে এগিয়ে নিয়ে যাওয়ার পথে এই দলটিই সম্ভাব্য সেরা। কেভিনকে নিয়ে আগের ভাবনাটা পাল্টায়নি। গত কয়েক মাসে, কিছুদিনে এটা বারবার বলা হয়েছে। আমিও আরেকবার পরিষ্কার করে দিলাম সেটি।’ এএফপি, ক্রিকইনফো।	1
অবরোধে ব্যবসায়ীরা বেশি অসহায় লাগাতার অবরোধের কারণে রাজশাহী অঞ্চলের কাঁচামালনির্ভর ও ক্ষুদ্র ব্যবসায়ীরা প্রতিদিন কোটি কোটি টাকার ক্ষতির সম্মুখীন হচ্ছেন। আর এই ক্ষতি হচ্ছে দুই দিক থেকেই। তাঁরা ঠিকভাবে ব্যবসা করতে পারলে যে আয় হতো, তা হচ্ছে না। অপর দিকে ব্যবসা-বাণিজ্য থমকে গেলেও ব্যাংক থেকে নেওয়া ঋণের সুদ বৃদ্ধি থেমে থাকছে না। ২০-দলীয় জোটের অবরোধ, হরতাল আর বর্তমান রাজনৈতিক অস্থিরতায় রাজশাহী অঞ্চলের ব্যবসা-বাণিজ্যের বর্তমান অবস্থা নিয়ে জানতে চাইলে গত বৃহস্পতিবার এমনটাই বললেন রাজশাহী শিল্প ও বণিক সমিতির সভাপতি মনিরুজ্জামান। এই ব্যবসায়ী নেতার মন্তব্য, ‘দেশে রাজনৈতিক অস্থিরতা সৃষ্টি হলে রাজনীতিবিদদের কতটা ক্ষতি হয় তা বলতে পারব না। তবে এতে সব সময়ই ব্যবসায়ীরা সবচেয়ে বেশি ক্ষতিগ্রস্ত হয়। অবরোধে ব্যবসায়ীরাই বেশি অসহায়।’ মনিরুজ্জামান বলেন, টানা অবরোধের কারণে ব্যবসায়ীরা অনেক চেষ্টা করেও যানবাহন পাচ্ছেন না। তাই ঢাকা থেকে মালামাল আনা-নেওয়া করা সম্ভব হচ্ছে না। যদিও দু-একটি যানবাহন পাওয়া যায়, তারও ভাড়া তিন থেকে চার গুণ বেশি গুনতে হচ্ছে ব্যবসায়ীদের। অবরোধের মধ্যেও ব্যবসা সচল রাখার জন্য প্রশাসনের পক্ষ থেকে কী ধরনের সহযোগিতা পাচ্ছেন, এমন প্রশ্নের জবাবে মনিরুজ্জামান বলেন, প্রশাসন খুব আন্তরিক। পণ্য পরিবহনের জন্য যেকোনো ধরনের সহযোগিতা চাইলে তারা তাৎক্ষণিক আইনশৃঙ্খলা রক্ষাকারী বাহিনীর সদস্যদের মাধ্যমে সহযোগিতা প্রদান করছে। কিন্তু শঙ্কা থেকেই যায়। পরিবহনমালিকদের প্রশাসনের সহযোগিতার কথা জানালেও তাঁরা এই অস্থিতিশীল পরিস্থিতির মধ্যে যানবাহন রাস্তায় নামাতে রাজি হচ্ছেন না। প্রশাসনের এ ধরনের জরুরিভিত্তিক সহযোগিতার মাধ্যমে ব্যবসাকে স্বাভাবিক রাখা সম্ভব নয়। প্রশাসন সহযোগিতা করছে, আমরাও চেষ্টা করছি ব্যবসা সচল রাখার।’ 	1
টি–টোয়েন্টিও ছাড়লেন লি আন্তর্জাতিক ক্রিকেটটা বছর দুয়েক আগেই ছেড়েছেন ব্রেট লি। অস্ট্রেলীয় ফাস্ট বোলার এবার ঘোষণা দিলেন সব ধরনের ক্রিকেট ছাড়ার। কাল সিডনি ক্রিকেটে গ্রাউন্ডে অবসরের ঘোষণা দিয়ে লি বলেছেন, এবারের বিগ ব্যাশ লিগটাই শেষ। টেস্টে অস্ট্রেলিয়ার চতুর্থ সর্বোচ্চ উইকেটশিকারি (৩১০ উইকেট) লি ২০১২ সালে আন্তর্জাতিক ক্রিকেট ছাড়ার পর থেকে শুধু টি-টোয়েন্টি লিগেই খেলেছেন। ১৯৯৪-৯৫ মৌসুমে শুরু ৩৮ বছর বয়সী লির প্রথম শ্রেণির ক্যারিয়ার। এএফপি।	1
উৎপাদনে জড়িতরাই ক্ষতিগ্রস্ত হরতাল-অবরোধে যশোরের বেনাপোল স্থলবন্দরের ব্যবসায়ীরা চরম ক্ষতির মুখে পড়েছেন। গত ১০ দিনে এ বন্দর দিয়ে আমদানি-রপ্তানি অন্য যেকোনো সময়ের তুলনায় কমে গেছে। আমদানি করা পণ্য বন্দর থেকে ঢাকা-চট্টগ্রামসহ দেশের কোথাও নিরাপদে পাঠানোর জন্য প্রয়োজনীয় যানবহন পাওয়া যাচ্ছে না; পেলেও ভাড়া গুণতে হচ্ছে অনেক ক্ষেত্রে দ্বিগুণ। যে কারণে শিল্পের উৎপাদনে প্রভাব পড়ছে। বেনাপোলের আমদানি-রপ্তানিকারক সমবায় সমিতির সহসভাপতি আমিনুল হক গত বৃহস্পতিবার প্রথম আলোর সঙ্গে আলাপকালে এসব কথা জানান। তিনি বলেন, অবরোধের আগে ২০ টনের এক ট্রাক পণ্য বেনাপোল থেকে ঢাকায় পাঠাতে পরিবহন খরচ হতো ১৫ থেকে ১৭ হাজার টাকা। এখন সেখানে খরচ হচ্ছে ২২ থেকে ২৫ হাজার টাকা। বেশি ভাড়া দিয়েও ট্রাক পাওয়া যাচ্ছে না। আগুন দিয়ে জ্বালিয়ে দেওয়ার ভয়ে মালিকেরা রাস্তায় ট্রাক নামাতে সাহস দেখান না। যে কারণে একদিকে ব্যাংক থেকে চড়া সুদে ঋণ নিয়ে পণ্য আমদানি করে তা বন্দরে ফেলে রাখতে হচ্ছে। অন্যদিকে বন্দর খরচের মাশুল গুনতে হচ্ছে। হরতাল-অবরোধে শিল্পের উৎপাদনের সঙ্গে সম্পৃক্তরাই বেশি ক্ষতিগ্রস্ত হচ্ছেন। এখানে আমদানি-রপ্তানিকারক, ক্লিয়ারিং অ্যান্ড ফরোয়ার্ডিং (সিঅ্যান্ডএফ) এজেন্ট, শিল্পমালিক সবাইকে ক্ষতির শিকার হতে হচ্ছে। অবরোধের কারণে প্রতিদিন বেনাপোলের আমদানি-রপ্তানি সমবায় সমিতির ১৫ থেকে ২০ লাখ টাকা ক্ষতি হচ্ছে। আমিনুল হক জানান, অতিরিক্ত ভাড়া নিয়ে হলেও ট্রাকের চালক ও মালিকেরা চরম আতঙ্কের মধ্যে আমদানি করা কিছু কিছু পণ্য গন্তব্যে পৌঁছে দিচ্ছেন। বেশিদিন এ অবস্থা চলতে থাকলে শিল্পের উৎপাদন ব্যাহত হবে। আমিনুল হক আরও বলেন, অবরোধের আগুনে প্রতিদিন রাস্তায় যারা মরছে তাদের সবাই দেশের সাধারণ মানুষ। তারা কোনো রাজনৈতিক দলের নেতা বা কর্মী নন। অথচ বড় দুই রাজনৈতিক দলের নেতারা জনগণের স্বার্থের কথা বলে যাচ্ছেন। প্রকৃত অর্থে জনগণের কথা কেউই ভাবছেন না। 	1
ভারতের ‘দুই ভরসা’ কাঁধে নেতৃত্বের ভার। কিন্তু সেই ভার অস্ট্রেলিয়া সিরিজে বুঝতেই দেয়নি বিরাট কোহলির ব্যাট। ভারতের নতুন টেস্ট অধিনায়ককে দেখে রীতিমতো মুগ্ধ জন রাইট। ভারতের সাবেক কোচ মনে করেন, ভারত বিশ্বকাপ শিরোপা ধরে রাখতে পারে তাদের ব্যাটিংয়ের সৌজন্যেই। বিরাট কোহলি ছাড়াও ব্যাটিংয়ে নির্ভরতা হতে পারেন রোহিত শর্মা। মুম্বাই ইন্ডিয়ানসের জন্য নতুন প্রতিভার খোঁজে দলটির কোচ রাইট এখন ভারতে। গত মঙ্গলবার দিল্লিতে রঞ্জির বরোদা-রেলওয়ে ম্যাচ দেখার ফাঁকে বিশ্বকাপে ভারতীয় দলের সম্ভাবনা নিয়ে বলতে গিয়ে করেছেন কোহলি-প্রশস্তি, ‘তার (কোহলি) যে বিষয়টি মনে দাগ কাটে তা হলো সামনে থেকে নেতৃত্ব দেওয়ার ক্ষমতা।’ আর রোহিত সম্পর্কে মূল্যায়ন, ‘আমি জানি সে কী করতে পারে। সে ম্যাচজয়ী খেলোয়াড়। তার ব্যাটিংটাও আনন্দদায়ী।’ কিন্তু শুধু ব্যাটিং দিয়েই তো বিশ্বকাপ জেতা যায় না। বিশ্ব ক্রিকেটের শ্রেষ্ঠত্ব ধরে রাখতে হলে উন্নতি করতে হবে বোলিংয়েও, বিশেষ করে প্রতিপক্ষ ইনিংসের শুরুতেই ধাক্কা দিতে হবে উইকেট নিয়ে। রাইটের ভাষায়, ‘দুই প্রান্তেই নতুন বলে শুরু হয় প্রতিটি ইনিংস। এর সুবিধা না নিতে পারলে ম্যাচ হাতছাড়া হয়ে যাবে।’ বিশ্বকাপে ভারত কেমন করে সেটি পরের ব্যাপার, তবে টুর্নামেন্টের আগে ভারতের প্রস্তুতিকে ভালোই বলছেন ভারতের সাবেক কোচ। আজ থেকে শুরু ত্রিদেশীয় সিরিজ যে প্রস্তুতিটাকে আরও এগিয়ে নেবে। পিটিআই।	1
সহিংসতা চললে দেশ এগোবে না অর্থবহ সংলাপের মধ্য দিয়ে দেশের চলমান রাজনৈতিক সংকট দ্রুত নিরসন করতে না পারলে উন্নয়ন ও অর্থনীতি পুরোপুরি ভেঙে যাবে বলে মন্তব্য করেছেন ফারুক মাহমুদ চৌধুরী। সিলেট চেম্বার অব কমার্স অ্যান্ড ইন্ডাস্ট্রিজের সাবেক এই প্রশাসক মনে করেন, টানা অবরোধ-হরতালে ব্যবসা-বাণিজ্যে ব্যাপক ধস নেমেছে। গত বৃহস্পতিবার ফারুক মাহমুদ চৌধুরী প্রথম আলোর সঙ্গে এক আলাপচারিতায় দেশের সহিংস পরিস্থিতিতে উদ্বেগ প্রকাশ করেন। তিনি বলেন, সিলেটে শাকসবজিসহ নিত্যপ্রয়োজনীয় সামগ্রী খুব একটা উৎপন্ন হয় না। তাই এসব সামগ্রী অন্যান্য জেলা থেকে আমদানি করতে হয়। ফারুক মাহমুদ বলেন, দেশের বিভিন্ন স্থানে উন্নয়ন কর্মকাণ্ডের জন্য ব্যবহৃত পাথর সরবরাহ হয় মূলত সিলেট অঞ্চল থেকে। অবরোধের কারণে এসব পাথর সরবরাহ হচ্ছে না। সিলেটে দুটি সিমেন্ট কারখানা থেকে উৎপাদিত সিমেন্টও বাজারজাত করা সম্ভব হচ্ছে না। ব্যাহত হচ্ছে কুটির ও ক্ষুদ্র শিল্পের উৎপাদন। হরতাল-অবরোধের প্রভাব পড়েছে দৈনিক মজুরির ভিত্তিতে যেসব শ্রমিক কাজ করেন, তাঁদের ক্ষেত্রেও। তাঁরাও কাজের অভাবে আয় থেকে বঞ্চিত হচ্ছেন। সিলেট চেম্বারের সাবেক প্রশাসকের মতে, ক্ষুদ্র ও মাঝারি থেকে শুরু করে বিপণিবিতানের ব্যবসায়ীরা ক্রেতাদের অভাবে ভুগছেন। অথচ মাস শেষে ঠিকই কর্মচারীদের বেতন দিতে হবে। যেখানে তাঁরা আয় করে দোকান ভাড়াই পরিশোধ করতে পারবেন না, সেখানে কর্মচারীদের বেতন কীভাবে দেবেন? ফারুক মাহমুদ বলেন, মহাত্মা গান্ধীর বদৌলতে ভারতবর্ষে হরতাল সংস্কৃতি চালু হয়েছিল। কিন্তু তিনি যখন দেখলেন, অহিংস কর্মসূচিটি সহিংসতায় রূপ নিচ্ছে, তখন নিজেই এটি বন্ধ করে দেন। বাংলাদেশেও অতীতে যে রাজনৈতিক দল হরতাল আহ্বান করত, তারা ব্যবসায়ীদের দোকান বন্ধ রাখতে ও চালকদের গাড়ি না চালাতে অনুরোধ জানাত। এখন হরতাল-অবরোধ ডেকেই জ্বালাও-পোড়াও-ভাঙচুর-মানুষ হত্যা শুরু করা হয়। এ সহিংসতা চলতে থাকলে দেশ কখনোই সামনে এগোতে পারবে না। 	1
নতুন জার্সিতে বিশ্বকাপে নতুন রূপে দেখা যাবে ভারত ও পাকিস্তানকে। চিরপ্রতিদ্বন্দ্বী দুটি দলই আসন্ন বিশ্বকাপের জন্য পরিবর্তন এনেছে দলের জার্সিতে। অস্ট্রেলিয়ায় আজ থেকে শুরু হতে যাওয়া ত্রিদেশীয় সিরিজেই নতুন জার্সিতে দেখা যাবে ধোনি-কোহলিদের। গতকাল মেলবোর্নে উন্মোচন করা হয়েছে ভারতের নতুন জার্সি। পলিয়েস্টারের এই জার্সিতে ‘লেজার কাট’ ছিদ্র রাখা হয়েছে, যা বাতাস চলাচল করতে এবং খেলোয়াড়দের শরীরকে ঠান্ডা রাখতে সহায়ক। একই দিনে উন্মোচন করা হয়েছে পাকিস্তান ক্রিকেট দলের নতুন জার্সিও। নতুন জার্সিতে প্রাধান্য পেয়েছে হালকা সবুজ রং। কলার ও হাতায় গাঢ় সবুজ। কাঁধ থেকে বুক পর্যন্ত অংশটা গাঢ় সবুজে ডোরাকাটা। এনডিটিভি।	1
ব্যবসার ক্ষতি হয় এমন কর্মসূচি নয় চলমান অবরোধে ভৈরবে সব ধরনের ব্যবসা প্রায় অচল হয়ে গেছে—ভৈরব চেম্বার অব কমার্স অ্যান্ড ইন্ডাস্ট্রিজের সভাপতি হুমায়ুন কবির গত বৃহস্পতিবার প্রথম আলোর সঙ্গে আলাপকালে এ কথা বলেন। তিনি বলেন, বছরের সব সময় ব্যবসার অবস্থা এক থাকে না। কখনো ভালো, কখনো মন্দ। কিন্তু দুশ্চিন্তা থাকেই। এই দুশ্চিন্তা বাড়িয়ে দিয়েছে চলমান অবরোধ। তিনি বলেন, ‘লোকসান গুনতে গুনতে ছোট-বড় সব ব্যবসায়ীর মুখ ভার হয়ে গেছে। তাঁদের মুখে আর তাকানো যায় না। ব্যবসায়ী নেতা হিসেবে আমার কষ্টটা আরও বড়।’ সিলেট ছাড়া দেশের সব জায়গার ইটভাটার কয়লা সরবরাহ করে ভৈরব—এ তথ্য জানিয়ে হুমায়ুন কবির বলেন, মৌসুমে প্রতিদিন কয়েক শ ট্রাক কয়লা নিয়ে উত্তরবঙ্গসহ সারা দেশে যায়। কয়লা ব্যবসায়ীরা তাঁকে জানিয়েছেন, ট্রাক পুড়িয়ে ফেলতে পারে, এমন আশঙ্কায় বেশি টাকা দিয়েও ট্রাকমালিকেরা ভাড়ায় যেতে রাজি হচ্ছেন না। আবার ভাটামালিকদের কাছ থেকে টাকাও তুলে আনতে পারছেন না তাঁরা। 	1
ভারত-পাকিস্তান ম্যাচ বলে কথা একটি-দুটি নয়, ৮৫টি শর্ত! হ্যাঁ, আসন্ন বিশ্বকাপ ক্রিকেটে ভারত-পাকিস্তান লড়াই দেখতে হলে মানতে হবে আচরণবিধির ৮৫টি শর্তই। শর্তের বেড়াজাল অবশ্য এমনিতেই দেওয়া হয়নি। শত হলেও অ্যাডিলেডের ম্যাচটা মাঠে ও মাঠের বাইরে চিরপ্রতিদ্বন্দ্বী দুই দলের। অতীতে দুই দলের লড়াই ঘিরে হাঙ্গামা তো কম হয়নি। বিশ্বকাপ শুরু ১৪ ফেব্রুয়ারি, ভারত-পাকিস্তান ম্যাচটা মাঠে গড়াবে দ্বিতীয় দিনেই। আচরণবিধির প্রধান শর্তটা হলো রাজনৈতিক ও ধর্মীয় স্লোগান লেখা কোনো ব্যানার বা প্ল্যাকার্ড নিয়ে মাঠে ঢোকা যাবে না। এ ছাড়া কর্তৃপক্ষ যেকোনো দর্শককেই মাঠে ঢুকতে বিরত রাখতে বা মাঠ থেকে বেরও করে দিতে পারবে। শুধু ভারত-পাকিস্তান ম্যাচই নয় পার্থে ভারত-আরব আমিরাত ম্যাচের জন্য একই রকম আচরণবিধি করা হচ্ছে। হিন্দুস্তান টাইমস।	1
অন্যকলাম মানিকজোড় গোলপোস্টের নিচে সময়টা দারুণ যাচ্ছে ডেভিড ডি গিয়ার, ম্যানচেস্টার ইউনাইটেডের হয়ে এই মৌসুমে দুর্দান্ত খেলছেন। এই সৌভাগ্যেই কি তাঁর প্রেমিকা এদুর্নে গার্সিয়ারও কপাল খুলল? এদুর্নে ইউরোপের অন্যতম বড় সংগীত প্রতিযোগিতা ইউরোভিশনের মঞ্চে গান গাওয়ার সুযোগ পেয়ে গেছেন। গত বছর স্পেন এই প্রতিযোগিতায় দশম হয়ে গিয়েছিল। ২৯ বছর বয়সী গার্সিয়া এবার নিশ্চয়ই চাইবেন স্পেনকে এবার ওপরে তুলে নিতে। সুখবরটি তিনি টুইট করে জানিয়েছেন, প্রেমিক ডে গিয়া তাতে দারুণ খুশি। অবশ্য ২৩ মে অস্ট্রিয়ার ভিয়েনার অনুষ্ঠানে যেতে ডি গিয়া পারেন কি না সন্দেহ। পরের দিনই হাল সিটির সঙ্গে মৌসুমের শেষ ম্যাচ খেলবে ইউনাইটেড। ফন গাল কি দলের বিশ্বস্ত শেষ প্রহরীকে ছাড়বেন? মিরর। কেপির উল্কি উল্কির প্রতি এমনিতেই অন্য রকম একটা আসক্তি আছে কেভিন পিটারসেনের। অ্যাশেজ জয়ের পর স্মৃতিটাকে ধরে রাখতে শরীরে বড়সড় উল্কি করিয়েছিলেন ইংলিশ ব্যাটসম্যান। পরশু যা করলেন, সেটা অবশ্য আগের সবগুলোকেই বোধ হয় ছাপিয়ে গেল। নিজের শরীরে পুরো বিশ্বের মানচিত্রটা আঁকিয়েছেন কেপি। কিন্তু এত কিছু থাকতে মানচিত্র কেন? ভালোভাবে খেয়াল করলে দেখা যাবে, মানচিত্রের জায়গায় জায়গায় লাল রঙের তারা। যাঁদের ভূগোলজ্ঞান ভালো, তাঁরা হয়তো সেই বিশেষ স্থানগুলোর মাহাত্ম্যও ধরে ফেলতে পারবেন। ক্যারিয়ারে যেসব দেশে আন্তর্জাতিক সেঞ্চুরি করেছেন, সেসব দেশের ওপর তারার দাগ রয়েছে। বলে রাখা ভালো, নিজের দেশসহ সবসুদ্ধ নয়টি দেশে সেঞ্চুরি করেছেন পিটারসেন। মেইল অনলাইন।	1
শুভ–অশুভ প্রথম শটে গোল, এমন ৭টি পেনাল্টি শ্যুট-আউটেই হেরেছে এভারটন। অন্যদিকে যে পাঁচবার প্রথম শটটা মিস করেছে সেই পাঁচ ম্যাচেই জিতেছে ইংলিশ ক্লাবটি।	1
তাসকিন-আল আমিনের দুরকম লক্ষ্য বিশ্বকাপ যখন অস্ট্রেলিয়া আর নিউজিল্যান্ডে, উপমহাদেশীয় দেশগুলোর জন্য ‘কন্ডিশন’ই বড় ‘শত্রু’ হবে সন্দেহ নেই। কিন্তু বিরুদ্ধ পরিবেশে খেলার ব্যাপারেও বাংলাদেশের বোলাররা দারুন নির্ভীক। এর আগে দুই বাঁহাতি স্পিনার তাইজুল ইসলাম-আরাফাত সানি পেস বোলিং উইকেটেও সফল হওয়ার স্বপ্নের কথা জানিয়েছেন। আল আমিন-তাসকিন আহমেদ কাল সেই স্বপ্নকে বাড়িয়ে দিলেন আরও। আল আমিন-তাসকিন পেসার। বিশ্বকাপের উইকেটে ভালো কিছু করে ফেলার স্বপ্ন তারা দেখতেই পারেন। অস্ট্রেলিয়া তাদের স্বপ্নপূরণেরই তো জায়গা! তবে শুধু উইকেট গতিময় আর বাউন্সি হলেই কি পেসারদের বল বাড়তি গতি আর বাউন্স পেয়ে যাবে? উইকেট থেকে সেগুলো আদায় করে নেওয়ার ব্যাপারও তো আছে। কাল অনুশীলন বিরতির সংবাদ সম্মেলনে এসে আল আমিন, তাসকিন দুজনই অবশ্য বোঝাতে চাইলেন, গতি আর বাউন্সেই সব হবে না। অস্ট্রেলিয়া–নিউজিল্যান্ডেও আসল কাজ হবে ভালো জায়গায় বল ফেলা। আল আমিন: বিগ ব্যাশ, অস্ট্রেলিয়া-ভারত সিরিজের খেলা দেখে মনে হলো, শুধু পেস থাকলেই হবে না। কারণ আমি যদি ১৫০ বা ১৫০ কিলোমিটারের বেশি গতিতেও বল করি, অফ স্টাম্পের বাইরে করলে ব্যাটসম্যান কাট খেলে ফেলবে। তার চেয়ে ১৩০-এও যদি স্টাম্পে বল করি, সুইং করাই, সহজে উইকেট নেওয়া যাবে। তাসকিন আহমেদ: সবাই বলছে উইকেট বাউন্সি হবে। কিন্তু আমার মনে হয় ভালো জায়গায় বল ফেলাটাই আসল। আমরা সবাই টিভিতে বিগ ব্যাশ দেখছি, ভারত-অস্ট্রেলিয়ার টেস্ট দেখেছি। দেখলাম ভালো জায়গায় বল না করলে ব্যাটসম্যান সহজভাবে খেলতে পারছে। আমাদের ভালো জায়গায় বল করতে হবে। মৌলিক কাজগুলো ঠিকভাবে করতে হবে। অস্ট্রেলিয়ান উইকেটকে বশে আনতে এই হলো আল আমিন-তাসকিনের পরিকল্পনা। দুজনেরই বোলিংয়ের যা ধরন, তাতে এমন পরিকল্পনা সফল হতেই পারে। অনুশীলনে এ নিয়ে তাঁরা কাজও করছেন। পেসসহায়ক উইকেট পেলে ইনসুইংটা এমনিই পেয়ে যায় তাসকিনের বল। কাজ করছেন আউটসুইং আর বোলিং বৈচিত্র্য নিয়েও। ‘বর্তমান যুগে শুধু জোরে বল করে কিছু হয় না। জোরের সঙ্গে আমার লাইন, লেংথ, বৈচিত্র্য ঠিক থাকলে ইনশা আল্লাহ ভালো কিছু হবে’—বলছিলেন তাসকিন। আল আমিন জানালেন, ‘ইনসুইং করতে করতে হঠাৎ একটা আউটসুইং দিয়ে দেওয়া, ওটা আমার শক্তির জায়গা। ওগুলো নিয়ে কাজ করছি।’ আল আমিনের ‘সিলেবাসে’ আরও আছে ওয়াইড ইয়র্কার আর বাউন্সার, ‘লেগ কাটার আমার আরেকটা শক্তির জায়গা, বিশেষ করে পাওয়ার প্লে বা স্লগ ওভারে যখন বল করি। তবে যেটা শক্তি সেটা নিয়ে কমই কাজ করতে হয়। ওয়াইড ইয়র্কার, বাউন্সার এগুলো নিয়েই বেশি কাজ করছি।’ ২০১২ অনূর্ধ্ব-১৯ বিশ্বকাপে অস্ট্রেলিয়ায় খেলার অভিজ্ঞতা হয়েছিল তাসকিনের। সেখানকার উইকেট সম্পর্কে প্রথম ধারণাটা পেয়েছেন তখনই। বড়দের বিশ্বকাপে অস্ট্রেলিয়ায় গিয়ে বল করার আগে তাই বুক খুব বেশি কাঁপছে না। তাসকিন ভালো করেই জানেন, অস্ট্রেলিয়ার উইকেটের আচরণ। ভালো জায়গায় বল করে সফল হওয়া যেমন সম্ভব, একটু এদিক-সেদিক হলে মারও খেতে হয়। তবে এই শঙ্কার মধ্যেও তরুণ এই পেসার বিশ্বকাপ নিয়ে রোমাঞ্চিত। বিশ্বকাপে তাসকিন যাচ্ছেন বড় লক্ষ্য নিয়েই, ‘যদি সুযোগ হয় চেষ্টা করব সর্বস্ব দিয়ে ভালো কিছু করার এবং আলোচনার বিষয়ে পরিণত হওয়ার। সবাই যেন বলে বাংলাদেশের এই ফাস্ট বোলারটা ভালো কিছু করেছে।’ সেই ‘ভালো’ কিছুটা কী হতে পারে, তার একটা আভাসও দিলেন তাসকিন, ‘চেষ্টা করব সর্বোচ্চ ১০ উইকেটশিকারির মধ্যে থাকতে।’ এমন স্বপ্নপূরণকে অসম্ভব মনে করেন না আল আমিন। তবে তাঁর ধারণা, সেরা ১০ বোলারের মধ্যে থাকতে হলে দলকে উঠতে হবে ফাইনালে। অত দূর না ভেবে তিনি আপাতত লক্ষ্য স্থির করছেন প্রথম পর্বেরই, ‘আমার লক্ষ্য প্রথম পর্বের ছয়টা ম্যাচ খেলতে পারলে ১২ থেকে ১৫টা উইকেট নেওয়া।’ তাসকিন-আল আমিনদের স্বপ্নপূরণ হলে বাস্তব হতে পারে বিশ্বকাপে বাংলাদেশ দলের ভালো কিছু করার স্বপ্নও।	1
সৌরভের বাজি ভারত বিশ্বকাপের দুই স্বাগতিক অস্ট্রেলিয়া ও নিউজিল্যান্ডের কন্ডিশনটা এই উপমহাদেশের দলগুলোর জন্য সহায়ক নয়। ১৪ ফেব্রুয়ারি থেকে শুরু ক্রিকেটের বিশ্বযজ্ঞে তাই এবার অনেকেই ভারতের জন্য আশার আলো দেখছেন না। তবে সৌরভ গাঙ্গুলী এই দলে নন। ক্রিকেট ছেড়ে ধারাভাষ্যকার ও টিভি সঞ্চালক হয়ে ওঠা ভারতের সাবেক অধিনায়কের রায়, ভারত এবারও ফেবারিট, ‘বিশ্বকাপ জয়ের ভালো সম্ভাবনা আছে ভারতের। সংবাদমাধ্যমের সঙ্গে কথা বলছি বলেই এটা বলছি না। আমি বিশ্বাস করি খেলাটা যখন ওয়ানডে, সব সময়ই তাতে জেতার সুযোগ ভারতের।’ পরশু কলকাতায় এক অনুষ্ঠানে সাংবাদিকদের প্রশ্নের উত্তরে সৌরভ বললেন, অস্ট্রেলিয়ার বিপক্ষে ভারতের সাম্প্রতিক টেস্ট ফর্ম নিয়েও। চার টেস্টের সিরিজ ভারত ২-০-তে হারলেও সৌরভ মনে করেন ওই সিরিজের ফলাফল ওয়ানডের পারফরম্যান্সে প্রভাব ফেলবে না, ‘ব্যাটিংয়ের দিকে তাকিয়ে দেখুন, দলের লম্বা লাইনআপ। তা ছাড়া টেস্টের চেয়ে ওয়ানডে খেলাটাও অপেক্ষাকৃত সহজ। বোলাররাও ভালো করবে এখানে।’ বিশ্বকাপের জন্য ভারতীয় নির্বাচকেরা সময়ের সেরা দলটিকেই বেছে নিয়েছেন বলেও মনে করেন ভারতের সাবেক অধিনায়ক। বিশ্বকাপে ভারত কেমন করবে তারই একটা পরীক্ষা হয়ে যাবে আজ। ত্রিদেশীয় সিরিজে নিজেদের প্রথম ম্যাচে ধোনি-কোহলিরা আজ মুখোমুখি ফিঞ্চ-ওয়ার্নারদের। পিটিআই।	1
বলতে মানা অভিজ্ঞতা ঢের হয়েছে, আর নয়! এ-কথা সে-কথা বলতে গিয়ে উটকো ঝামেলায় জড়িয়ে পড়ার চেয়ে মুখে লাগাম দেওয়াই ভালো। পাকিস্তান ক্রিকেট বোর্ড (পিসিবি) তাই আগেভাগেই সতর্ক করে দিল যে সংবাদমাধ্যমের সামনে উল্টোপাল্টা বলা যাবে না। কী কী বিষয়ে একদমই মুখ খোলা যাবে না তারও একটা তালিকা পিসিবি চেয়ারম্যান শাহরিয়ার খান ক্রিকেটারদের দিয়েছেন—ধর্ম, রাজনীতি এবং পাকিস্তান-ভারত সম্পর্ক। গত বছর শ্রীলঙ্কা সফরে তিলকরত্নে দিলশানকে ধর্ম নিয়ে জ্ঞান দিয়ে বিপাকে পড়ে গিয়েছিলেন আহমেদ শেহজাদ। তাঁকে বাঁচাতে অনেক ঝামেলা পোহাতে হয়েছে পিসিবিকে। সেই অভিজ্ঞতা থেকে সতর্ক পিসিবি। মাঠের মধ্যে প্রতিপক্ষ কারও সঙ্গে হাসি-তামাশা না করারও নির্দেশ দেওয়া হয়েছে ক্রিকেটারদের। এদিকে কাল ক্রিকেটাররা সন্ত্রাসী হামলার শিকার পাকিস্তান সেনাবাহিনী পরিচালিত পেশোয়ারের স্কুল পরিদর্শন করেছেন। ২০ জানুয়ারি নিউজিল্যান্ডের উদ্দেশে দেশ ছাড়বেন পাকিস্তান ক্রিকেটাররা। পিটিআই।	1
ম্যাককালামদের নিয়ে আশাবাদী হ্যাডলি ক্রাইস্টচার্চ টেস্টে শ্রীলঙ্কার বিপক্ষে ১৯৫ রান। ওয়ানডেতে তাঁর সর্বশেষ তিন ইনিংসে ৫১, ১১৭ ও ২৮। আরেকটি ক্রিকেট বিশ্বকাপ যখন দোরগোড়ায়, ব্রেন্ডন ম্যাককালামের এই ফর্ম কোন কিউইকেই না আশাবাদী করে তোলে! আশাবাদী নিউজিল্যান্ডের কিংবদন্তি বোলার রিচার্ড হ্যাডলিও। এবার যে চার-পাঁচটি দলের বিশ্বকাপ জেতার সত্যিকারের সম্ভাবনা আছে তাদের মধ্যে ম্যাককালামের নিউজিল্যান্ডকেও ধরছেন হ্যাডলি। তবে বিশ্বকাপ জেতার আবশ্যক একটা শর্তও দিয়ে দিলেন তিনি, একটা নির্দিষ্ট সময় ধারাবাহিক পারফর্ম করতে হবে। অধিনায়ক ম্যাককালাম ফর্মে আছেন, এটা ভালো। মন্দ হিসেবে এর মধ্যে ঢুকে যাচ্ছে প্রত্যাশার চাপ। কিউই গ্রেটের কাছে একটা সমাধানও আছে, ‘যদি সবাই পারফর্ম করে, তাহলে তারা অনেক ম্যাচ জিততে যাচ্ছে।’ আইএএনএস।	1
দ্রাবিড়-স্মিথের পরামর্শ বোলিংয়ের সময় দুই পাশ থেকেই নতুন বলের ব্যবহার, ৩০ গজ বৃত্তের মধ্যে সব সময় অন্তত ৫ জন ফিল্ডার রাখা, প্রথম ১০ ওভারে মাত্র দুজন ফিল্ডার বৃত্তের বাইরে রাখাসহ বেশ কিছু নতুন নিয়ম হয়েছে ওয়ানডে ক্রিকেটে। আর এর বেশির ভাগই হয়েছে গত কয়েক বছরে। স্বভাবতই প্রথমবারের মতো বিশ্বকাপও হচ্ছে এসব নতুন নিয়মে। অস্ট্রেলিয়া-নিউজিল্যান্ডের কন্ডিশনে কেমন প্রভাব ফেলবে এসব নিয়ম-কানুন? ২০০৭ বিশ্বকাপে ভারতের নেতৃত্ব দেওয়া রাহুল দ্রাবিড়ের মতে এবার কাজটা কঠিন হয়ে যাচ্ছে অধিনায়কদের জন্য, ‘ওয়ানডে ক্রিকেটে নতুন নিয়মগুলো উপমহাদেশের ম্যাচে রানে যেমন প্রভাব ফেলে অস্ট্রেলিয়া-নিউজিল্যান্ডে সে রকম হবে না। দুই প্রান্ত থেকেই নতুন বলে খেলা হবে বলে ফাস্ট বোলাররা যথেষ্ট সাহায্য পাবেন। ওখানকার মাঠগুলোও বড়, তাই সীমানা পার করা খুব একটা সহজ হবে না। অধিনায়কদের জন্য এটা তাই বেশ বড় চ্যালেঞ্জ।’ কেন সেটাও ব্যাখ্যা করেছেন দ্রাবিড়, ‘বৃত্তের মধ্যে যখন ৫ জন ফিল্ডার থাকবে, তখন খণ্ডকালীন বোলারদের আনা কঠিন হয়ে যাবে। আপনাকে অনেকটা বাধ্য হয়েই তাই ৫ জন বিশেষজ্ঞ বোলার নিতে হচ্ছে। এটা একটা ইতিবাচক দিকও। খণ্ডকালীন বোলার দিয়ে ওভার পার করে দেওয়ার বদলে আপনাকে বাধ্য হয়ে আক্রমণ করতে হবে এবং চেষ্টা করতে হবে উইকেট নেওয়ার।’ এ বিষয়ে দ্রাবিড়ের সঙ্গে একমত সর্বশেষ দুটি বিশ্বকাপে দক্ষিণ আফ্রিকাকে নেতৃত্ব দেওয়া গ্রায়েম স্মিথ, ‘যদি বৃত্তের মধ্যে ৫ ফিল্ডার থাকা অবস্থায় বড় জুটি হয়, পরে পাওয়ার প্লের সুবিধা নেওয়া যায়, তাহলে তো বড় রান তোলার সুযোগ থাকবেই। সে কারণেই খণ্ডকালীন দুজন বোলারের চেয়ে উইকেট নেওয়ার মতো একজন বিশেষজ্ঞ বোলার বেশি দরকার হবে আপনার। যদি বোলিং সেশনে আপনি উইকেট নিতে না পারেন, বড় স্কোর তাড়া করতে হবে।’ আর এই ব্যাপারটা মাথায় রেখেই ব্যাটসম্যানদের জন্য স্মিথের পরামর্শ, ‘আপনাকে ভিত তৈরি করতে হবে। উপমহাদেশে যেমন রিভার্স সুইং আর স্পিন বড় ভূমিকা পালন করে এখানে তেমন নাও হতে পারে। সুতরাং শেষ ২০ ওভারে রানটা পুষিয়ে নেওয়া যেতে পারে। এই ধরনের কন্ডিশনে শুরুতেই ৩-৪টি উইকেট হারিয়ে ফেলা ঠিক হবে না।’ অস্ট্রেলিয়া-নিউজিল্যান্ডের কন্ডিশনে পেসাররা সুবিধা পাবেন এটা জানা কথাই। কিন্তু স্পিনারদের ভূমিকা কী হবে? বিশেষ করে স্বাগতিক অস্ট্রেলিয়া তাদের সেরা স্পিনার নাথান লায়নকে বিশ্বকাপ দলেই না রাখার পর এ প্রশ্নটা আরও বেশি উঠছে। তবে সম্প্রতি শেষ হওয়া অস্ট্রেলিয়া-ভারত টেস্ট সিরিজের পর্যবেক্ষণ থেকে দ্রাবিড়ের ধারণা স্পিনাররাও গুরুত্বপূর্ণ হয়ে উঠতে পারেন যেকোনো ম্যাচে, ‘যে মাঠগুলোতে টেস্ট সিরিজটা হয়েছে ওই মাঠগুলোতেই তো বিশ্বকাপের খেলা হবে। ওই উইকেটগুলো তো বেশ স্লো ছিল এবং স্পিনাররাও সহযোগিতা পেয়েছে। আপনাকে তাই দুটোর মধ্যে ভারসাম্য রাখতে হবে। হ্যাঁ, এমন অনেক উইকেট থাকবে যেখানে স্পিনাররা হয়তো বড় ভূমিকা রাখতে পারবে না। কিন্তু এটা একটা লম্বা টুর্নামেন্ট। ওদেরও গ্রীষ্মকাল, সুতরাং উইকেটের আচরণ বদলাতে পারে। আপনাকে তাই বোলিং আক্রমণে সব ধরনের কন্ডিশনে খেলার মতো বৈচিত্র্য রাখতে হবে।’ ক্রিকইনফো।	1
তামিম যাবেন এক দিন পর ঢাকায় ফিরেছেন গত ১৪ জানুয়ারি রাতে। তবে পরের দুই দিন অনুশীলন না থাকায় অস্ট্রেলিয়াফেরত তামিম ইকবাল মাঠে এলেন কালই প্রথম। অস্ট্রেলিয়ান ফিজিওদের দেওয়া সূচি অনুযায়ী এদিন শুরু করে দিলেন জগিং আর নকিংও। এক মিনিট দৌড়, এক মিনিট হাঁটা—এভাবে জগিং করেছেন ১০ মিনিট। এ ছাড়া ‘নক’ করেছেন ১৫ মিনিটের মতো। তামিম খুশি, কারণ এর কোনোটিতেই কোনো সমস্যা হয়নি, ‘জগিংয়ে কেমন অনুভব করি, সেটা গুরুত্বপূর্ণ ছিল। আল্লাহর রহমতে তেমন কোনো ব্যথাই হয়নি জগিংয়ের সময়। ধীরে ধীরে দৌড়ের গতি বাড়বে। এ ছাড়া ১৫ মিনিটের মতো নক করলাম। তাতেও সমস্যা হয়নি।’ নক ও জগিংয়ের সময়ও আস্তে আস্তে বাড়িয়ে ২৩-২৪ তারিখে পুরোপুরি নেট প্র্যাকটিসে নামার কথা তামিমের। বিশ্বকাপের জন্য বাংলাদেশ দল ২৪ জানুয়ারি অস্ট্রেলিয়ার বিমান ধরবে, তবে তামিম যাবেন পরদিন। কারণ অস্ট্রেলিয়ায় দলের প্রথম গন্তব্য ব্রিসবেন হলেও ডেভিড ইয়াংকে আরেকবার দেখাতে তামিমকে প্রথমে যেতে হবে মেলবোর্ন। একটা ইনজেকশনও নেওয়ার কথা তখন। এরপর ২৮ জানুয়ারি ব্রিসবেনে গিয়ে দলের সঙ্গে যোগ দেওয়ার কথা তাঁর।	1
হার দিয়ে শুরু বাংলাদেশের র‌্যাঙ্কিংয়ে বাংলাদেশের চেয়ে ১৬ ধাপ এগিয়ে জাপান। ১৪তম স্থানে থাকা জাপানের সঙ্গে ৩০তম বাংলাদেশের হার অননুমিত ছিল না। সিঙ্গাপুরে কাল বিশ্ব হকি লিগের দ্বিতীয় রাউন্ডে নিজেদের প্রথম ম্যাচে ৫-১ গোলে হেরেছে বাংলাদেশ। তবে এই বড় পরাজয়েও বাংলাদেশের সন্তুষ্টির জায়গাটা হলো, জাপানের সঙ্গে এশিয়ান গেমসের চেয়ে বেশি প্রতিদ্বন্দ্বিতা গড়ে তোলা গেছে। ৮-০ হারের চেয়ে ৫-১ হার অনেক ভালো! ইনচন এশিয়ান গেমসে শেষ কোয়ার্টারে ৪ গোল খেয়েছিল বাংলাদেশ। আর কাল শেষ দুই কোয়ার্টারেই লড়াই করেছে। ম্যাচের দ্বিতীয় মিনিটেই মিয়াজাকির স্টিক থেকে বাংলাদেশের জালে গোল। জাপানি খেলোয়াড়দের সামনে প্রতিরোধই গড়তে পারেননি কৃষ্ণ, মিমো, চয়নরা। ২২ মিনিটেই খেয়ে বসে ৪ গোল। ১১, ১৮ ও ২২ মিনিটে আরও ৩ গোল করেন সাসাকি তাকুতো, তানাকা কেনতা ও জেনদানা হিরোতাকা। ৩১ মিনিটে মিয়াজাকি পান তাঁর দ্বিতীয় গোল। ৪৪ মিনিটে বাংলাদেশের সান্ত্বনাসূচক গোলটি করেছেন চয়ন। এই পারফরম্যান্সে কোচ গোবিনাথান কৃষ্ণমূর্তি মোটেও খুশি নন, ‘আমি যেভাবে বলেছিলাম, শুরুর দিকে মোটেও সেভাবে খেলতে পারেনি ওরা। ছেলেদের এমন খেলাটা আমি প্রত্যাশা করিনি। ওদের পারফরম্যান্স আমাকে সত্যি খুব হতাশ করেছে। যদিও শেষ দিকে এসে খেলাটা ধরার চেষ্টা করেছে, কিন্তু ততক্ষণে ম্যাচ তো শেষ। আশা করি, পরের ম্যাচে ভালো খেলবে সবাই।’ আজ দুপুর ১টায় গ্রুপের দ্বিতীয় ম্যাচে মেক্সিকোর মুখোমুখি হবে বাংলাদেশ।	1
গ্রুপসেরা দ. কোরিয়া প্রথম ম্যাচে ৪-১ গোলে জয়, দ্বিতীয় ম্যাচে ৪-০। এবারের এশিয়ান কাপে চারের নামতা পড়েই এগোচ্ছিল অস্ট্রেলিয়া। নামতা গুনে এগোচ্ছিল গ্রুপসঙ্গী দক্ষিণ কোরিয়াও। কোরিয়ানরা অবশ্য প্রথম দুই ম্যাচই জিতেছিল ১-০ ব্যবধানে। কাল এই দুই দলের লড়াইয়ে কিন্তু জিতল কোরিয়া। টানা তৃতীয় ম্যাচটাও ১-০ গোলে জিতে স্বাগতিকদের টপকে ‘এ’ গ্রুপ চ্যাম্পিয়ন হয়েই কোয়ার্টার ফাইনালে উঠল দুবারের এশীয় সেরারা। শেষ আটে কোরিয়ানরা সামনে পাচ্ছে সৌদি আরব অথবা উজবেকিস্তানকে। অন্যদিকে কোয়ার্টার ফাইনালে অস্ট্রেলিয়া খেলবে ‘বি’ গ্রুপ চ্যাম্পিয়ন চীনের সঙ্গে। আগেই বাদ পড়ে যাওয়া দুই দলের লড়াইয়ে নিউক্যাসলে কাল কুয়েতকে ১-০ গোলে হারিয়েছে ওমান। এএফপি।	1
বৃষ্টিতে ম্যাচ পরিত্যক্ত বৃষ্টিতে পরিত্যক্ত হয়ে গেছে নিউজিল্যান্ড ও শ্রীলঙ্কার তৃতীয় ওয়ানডে। অকল্যান্ডের ইডেন পার্কে কাল স্বাগতিক নিউজিল্যান্ড ২৮.৫ ওভারে ৩ উইকেটে ১৪৫ রান তোলার পর বৃষ্টির কারণে খেলা বন্ধ হয়ে যায়। এর আগেও দুই দফা বৃষ্টিতে খেলা কমিয়ে আনা হয়েছিল ৪৩ ওভারে। ৬.৫ ওভার বোলিংয়ে ২১ রান দিয়ে নিউজিল্যান্ডের তিনটি উইকেটই নেন শ্রীলঙ্কার অধিনায়ক অ্যাঞ্জেলো ম্যাথুস। মার্টিন গাপটিল অপরাজিত থাকেন ৬৬ রানে। টম ল্যাথাম ৪২ ও কিউই অধিনায়ক ব্রেন্ডন ম্যাককালাম ২৮ রান করে আউট হন। ৭ ম্যাচের সিরিজ এই মুহূর্তে ১-১-এ সমতা। আগামী মঙ্গলবার নেলসনে হবে সিরিজের চতুর্থ ওয়ানডে। ক্রিকইনফো।	1
অন্যকলাম জিনোলাই জানেন পুরোটাই প্রচারের আলোয় আসার একটা ফন্দি? নাকি ডেভিড জিনোলা আসলেই ফিফার সভাপতি পদে সেপ ব্ল্যাটারকে চ্যালেঞ্জ ছুড়ে দিয়েছেন? কাল যা জানা গেল, তাতে অবশ্য সাবেক এই ফ্রেঞ্চ ফুটবলারের উদ্দেশ্য নিয়ে প্রশ্ন উঠেই যাচ্ছে। দুদিন আগে জিনোলা ঘোষণা দিয়েছেন, ফিফা সভাপতি পদে ব্ল্যাটারের বিরুদ্ধে দাঁড়াবেন। কাল আইরিশ বাজিকর প্রতিষ্ঠান প্যাডি পাওয়ার স্বীকার করেছে, প্রতিদ্বন্দ্বিতা করার জন্য তারা জিনোলাকে আড়াই লাখ পাউন্ড দিয়েছে। নির্বাচনে লড়তে জিনোলা টাকা নিয়েছেন, তাও আবার বাজিকর প্রতিষ্ঠান থেকে! জিনোলা অবশ্য জোর গলায় বলছেন, টাকা নিয়েছেন নিজের খরচ চালানোর জন্য। এটিকে পুঁজি করে বাজিকরদের কাছ থেকে অর্থ উপার্জনের কোনো ইচ্ছা নেই। প্যাডি পাওয়ারও দাবি করছে, ফুটবলের বৃহত্তর স্বার্থেই তারা এই অর্থ দিয়েছে। কিন্তু পরিস্থিতি যে বলছে, ডাল মে কুছ কালা হ্যায়! রয়টার্স। বিচ্ছেদ! ঠিক যেন বাংলা চলচ্চিত্রের চিত্রনাট্য। শাশুড়ি-বউয়ের খিটিমিটি, শেষ পর্যন্ত স্বামীর সঙ্গে স্ত্রীর মন-কষাকষি। ক্রিস্টিয়ানো রোনালদোর ক্ষেত্রে মন-কষাকষিটা মনে হচ্ছে বিচ্ছেদ পর্যন্তই গড়িয়েছে! ব্যালন ডি’অরে প্রেমিকা ইরিনা শায়াক না আসার পর প্রশ্ন উঠে গিয়েছিল, দুজনের মধ্যে কি বিচ্ছেদ হয়ে গেছে? এরপর রাশিয়ান সুপার মডেলকে টুইটারে রোনালদোকে ‘আনফলো’ করার পর আরও হাওয়া লাগল গুজবের পালে। পর্তুগিজ সংবাদপত্র কোরেইয়ো ডা মানহা বের করে এনেছে হাঁড়ির খবর। ইরিনা ও ছেলেকে নিয়ে বড়দিন উদ্যাপন করতে রোনালদো গিয়েছিলেন দুবাইয়ে। ইচ্ছা ছিল মায়ের জন্মদিনে হাজির হয়ে চমকে দেবেন। নতুন বছরের উদ্যাপনও পর্তুগালেই করতে চেয়েছিলেন। কিন্তু ইরিনা তাতে রাজি হননি, রোনালদোর সঙ্গে পর্তুগালেও যাননি। রোনালদোর মায়ের সঙ্গে আগে থেকেই নাকি চাপান-উতোর তাঁর। শেষ পর্যন্ত রিয়াল মাদ্রিদ তারকা নতুন বছর উদ্যাপন করেছেন ছেলেকে নিয়েই। এর পরই দুজনের পথ দুটি দিকে গেছে বেঁকে! ইয়াহু সকার। 	1
‘জিমন্যাস্টিকসেও পদক জিতেছিলাম’ দেশের সেরা ফুটবলার হওয়ার পেছনে অনেক গল্প লুকিয়ে আছে তাঁর। বিকেএসপিতে জাতীয় দলের ক্যাম্পে বসে গল্পের ঝাঁপিটাই খুলে দিলেন মামুনুল ইসলাম।সঙ্গে ছিলেন মাসুদ আলম  বিকেএসপির ছাত্র ছিলেন। সেই বিকেএসপিতে বসেই সাক্ষাৎকার দিচ্ছেন। কেমন লাগছে? মামুনুল ইসলাম: দারুণ। অনেক স্মৃতি মনে ভিড় করছে। কোচ অমল স্যার মেরেধরে আমাদের ফুটবল শেখাতেন। তাঁকে তো বটেই, খুব মিস করি সুফিয়া ম্যাডামকেও (সাবেক দ্রুততম মানবী)। উনি খুব শাসন করতেন। এখানকার কঠোর নিয়মকানুন...বন্ধুদের সঙ্গে মুড়ি-চানাচুর খাওয়া...। ভীষণ মনে পড়ছে।  কিন্তু এখানে আপনি ভর্তি হয়েছিলেন জিমন্যাস্টিকসে। সেই গল্পটা শুনি... মামুনুল: সেই ’৯৭ সালের কথা। পড়ি ক্লাস ফাইভে। তিন বছরের জিমন্যাস্টিকস জীবনে ফেডারেশনের অধীনে ঢাকায় তিনটি প্রতিযোগিতায় অংশ নিয়ে ফ্লোর এক্সারসাইজে একটা ব্রোঞ্জও পেয়েছিলাম। জিমন্যাস্টিকস এখনো মাঝেমধ্যে করি, টিভিতে দেখি।  ফুটবলই আপনার ধ্যানজ্ঞান। অথচ শুরুতেই একটু ওলট-পালট ছিল... মামুনুল: ঘটনাচক্রে ওটা হলেও জিমন্যাস্টিকস শাপেবরই হয়েছে আমার জন্য। শরীর হয়েছে রাবারের মতো, কোমরের স্ট্রেংথসহ অনেক শক্তি বেড়েছে। এটা কাজে লাগিয়ে ফুটবল খেলা তুলনামূলক সহজই। তখন সপ্তাহে এক-দুদিন ফুটবল খেলতাম। একদিন স্যাররা আমার ফুটবল দেখে পছন্দ করলেন। সেই শুরু।  ফুটবলে আগ্রহ জন্মাল কীভাবে? মামুনুল: আমার মামা সাইফুদ্দিন চৌধুরী ঢাকায় শীর্ষ পর্যায়ে ফুটবল খেলতেন। আরেক মামা শাহানউদ্দিন চৌধুরী ছিলেন দেশের দ্রুততম মানব। বাবা ক্রীড়া সংগঠক। তিন বছর বয়স থেকেই তাঁদের হাত ধরে মাঠে যাওয়া। চট্টগ্রাম শহরের কদমতলীতে আমাদের নিজস্ব ক্লাব আছে কল্লোল সংঘ, বাবা দীর্ঘদিন এটির সেক্রেটারি ছিলেন। ওনার শখ ছিল আমি ফুটবলার হই। নিজের আগ্রহ তো ছিলই।  আপনার নানু আপনাকে সূর্য বলে ডাকতেন। ছোটবেলাতেই সূর্যের আলো ছড়ানোর আভাস ছিল নাকি! মামুনুল: দাদা-নানা—দুই পরিবারেই খুব আদুরে ছিলাম। তিন ভাইয়ের মধ্যে আমি বড়। মেজোটা মারুফুল শেখ রাসেলে ক্রিকেট খেলে। ছোটটা কোরআনে হাফেজ। নানু আমার ছোট ভাইকে ডাকতেন চাঁদ, আমাকে সূর্য। আমার মধ্যে সূর্যের আলো হয়তো দেখেছেন (হাসি)।  সেই আলো কতটা ছড়াতে পেরেছেন? মামুনুল: কিছুটা তা বটেই। আমার যুগে এক নম্বর স্থানে উঠে আইডল হতে চেয়েছি। নিজেকে অবশ্য আইডল ভাবি না। অনেক পথ বাকি। তবে দুঃখ হয়, ফুটবলের ভরা যৌবনের সেই আশির দশকের আগে কেন জন্মাইনি। এমন সময় জন্মেছি, মানুষের ধারণা ফুটবল পেছনে চলে গেছে। তবে আমি বলব, ফুটবল পেছনে নয়, ফুটবলে এখনো অনেক সুপারস্টার আছে।  কিন্তু সাফের ট্রফিটাও তো আপনারা এনে দিতে পারছেন না। এটাও তো সত্য... মামুনুল: এই অতৃপ্তিটা এবার দূর করতে চাই। ২০১০-এ এসএ গেমসে চ্যাম্পিয়ন বাংলাদেশ দলের একাদশের নিয়মিত সদস্য হয়ে সব ম্যাচই জিতেছিলাম। কোনো গোল হয়নি বাংলাদেশের বিপক্ষে। এটা ইতিহাস। আশা করি, আসছে সাফে পারব। বঙ্গবন্ধু কাপেও চমক দেখাতে উদ্গ্রীব আমরা। আমি তো আশার আলো দেখছি।  সেই আলোটা আসলে কেমন? মামুনুল: শেখ জামাল, শেখ রাসেলের মতো টিম ঘরোয়া প্রতিদ্বন্দ্বিতা বাড়িয়েছে, দেশের বাইরে ভালো করেছে। কোচরা সাফল্য পাচ্ছেন। ম্যানচেস্টার ইউনাইটেড যে ট্রেনিং করে আমরাও এখন সেটা করি। এগুলো ভালো দিক।  তাহলে ঘরোয়া ফুটবলে আপনাদের খেলা দর্শক টানে না কেন? মামুনুল: মাঝখানে লিগ হতো না নিয়মিত, দক্ষ সংগঠকের অভাব ছিল। একটা গ্যাপ তৈরি হয়েছে। তবে ফুটবল কয়েক বছর ধরে নিয়মিত হচ্ছে। সম্প্রতি বেশ কিছু প্রীতি ম্যাচ আয়োজন করেছে ফেডারেশন, এটা চলতে থাকলে দর্শক আসবেই। ১৬৫ থেকে ফিফা র্যা ঙ্কিং ১৩০-১৪০-এ উঠিয়ে আনা সম্ভব।  কিন্তু অনেকে বলেন, এই প্রজন্মে মেধাবী ফুটবলার কম। আত্মনিবেদনের অভাব। যা করতে হবে পরের প্রজন্মকেই... মামুনুল: এটা ঠিক নয়। ফুটবলারদের মেধা ও আন্তরিকতা আছে। নইলে ২০১১ সালে এশিয়ার সেরা বিশে যাওয়ার সুযোগ আমরা নিজেরাই কীভাবে করে নিয়েছিলাম লেবাননকে ঢাকায় হারিয়ে। কিন্তু ওদের মাঠে পারলাম না। ভারতের আগের ফুটবলাররা খালি পায়ে খেলে দেশকে তোলেন এশিয়ার শ্রেষ্ঠত্বের মঞ্চে। আমাদের পূর্বসূরিরা উপমহাদেশেই রেখে গেছেন বাংলাদেশকে, সেখানেই আমরা ঘুরপাক খাচ্ছি।  এখন তাহলে করণীয় কী? মামুনুল: দেখুন, ক্রিকেটে সবার আগ্রহই ওদের এগিয়ে দিয়েছে। ফুটবলেও এটা দরকার। সরকারকে এগিয়ে আসতে হবে। ভারতে সবাই ফুটবলকে টেনে তুলতে মাঠে নেমেছে। বাংলাদেশেও এটা হলে আগামী চার-পাঁচ বছরে বড় পরিবর্তন আসবে।  অনেক দিন থেকেই তো খেলছেন। আমাদের ফুটবল-কাঠামোয় কোনো পরিবর্তন দেখছেন? মামুনুল: তেমন পরিবর্তন কই! আমরা কখনো ইউরোপে ট্রেনিংয়ের সুযোগ পাইনি। ভারত অহরহ ইউরোপে দৌড়ায়, এমনকি নেপালও। ইন্ডিয়ান সুপার লিগে খেলার সুযোগ না পেলেও অ্যাটলেটিকো ডি কলকাতার সঙ্গে থেকে অনেক শিখেছি। শারীরিকভাবে অনেক স্ট্রং হয়েছি। আমাদেরও ভালো সুযোগ-সুবিধা দরকার। এগুলো না দিয়ে খেলোয়াড়ের দিকে অভিযোগের আঙুল তোলা উচিত নয়।  আঙুল তোলা মানে কী বোঝাচ্ছেন? মামুনুল: আমি নাকি পাঁচ হাজার টাকার জন্য খেলতে চাইনি সাফে! অথচ আমি ইনজেকশন নিয়ে ভারতের সঙ্গে শেষ দিকে মাঠে নেমে কর্নার থেকে গোল করিয়েছি। এসব বদনামের প্রতিবাদ করে অনেকের বিরাগভাজন হয়েছি। আমি কিন্তু কথা বলেছি ২৫ জন খেলোয়াড়ের হয়ে। ফেডারেশন তাই এখন ভালো টি-শার্ট দিচ্ছে, সুযোগ-সুবিধা বাড়িয়েছে। প্রতিবাদ না করলে তো এগুলো আসত না। এটা করেই যাব, তাতে জাতীয় দলে আমার অধিনায়কত্ব চলে গেলেও আপত্তি নেই।  মাঝখানে খেলা ছাড়তে চেয়েছিলেন কেন? মামুনুল: সময় দিতে পারিনি বলে স্ত্রীর রাগ ছিল। নানা বিষয়ে সবাই অহেতুক দোষ দিচ্ছিল বলে হতাশায় খেলা ছাড়তে চেয়েছিলাম। ফেসবুকে একদিন স্ট্যাটাসও দিই। তবে এখন সমস্যামুক্ত। রাস্তায় বেরোলে লোকে চেনে, ছবি তোলে। এখন আমি অনেক সুখী।  ক্রিকেটারদের এত গ্ল্যামার। ফুটবলার হিসেবে খারাপ লাগে না? মামুনুল: একটু কষ্ট তো লাগেই। বিলবোর্ডে শুধু সাকিব, তামিম, মুশফিকদের ছবি দেখি। দুঃখের বিষয়, ফুটবলারদের নিয়ে বিলবোর্ড নেই। ফুটবলারদের আইডল হিসেবে উপস্থাপন না করলে তরুণেরা কেন আসবে?  সেই চেষ্টা কি ফুটবলারদের আছে? মামুনুল: নেই বলব না। আমি যেমন আরমান ভাইয়ের সঙ্গে খেলার স্বপ্ন নিয়ে বড় হয়েছি, যেটা পূরণ হয়নি। উনিই আমার আইডল। এমন আইডল তো এখন ফুটবলাররা সামনে তেমন একটা পায় না।  ইন্ডিয়ান সুপার লিগের কথা বলছিলেন। ওখানকার কোন স্মৃতিটা বেশি মনে পড়ে? মামুনুল: আইএসএলের ট্রফি হাতে নেওয়া, গার্সিয়ার অটোগ্রাফসহ জার্সি, দেল পিয়েরো-মাতেরাজ্জিদের মতো খেলোয়াড়ের সঙ্গে পরিচয়, দাদার (সৌরভ গাঙ্গুলী) করে দেওয়া সুযোগ কাজে লাগিয়ে শচীন টেন্ডুলকারের সঙ্গে সেলফি তোলা স্মরণীয়।  ব্যক্তি মামুনুল সম্পর্কে জানতে চাই। তাঁর পছন্দ... মামুনুল: হিন্দি ছবি, মোশাররফ করিমের নাটক, অরিজিৎ সিংয়ের গান, আলু-টমেটো ভর্তা, শাহরুখ খান...আর অবশ্যই কোচ মারুফ ভাইয়ের দেওয়া মিডফিল্ড বইটা।	1
স্ট্রাইকার ওয়েস্টহাম, বোর্নমথ, টটেনহাম, পম্পেই কিংবা টরন্টো; ইংলিশ স্ট্রাইকার জার্মেইন ডিফো যে ক্লাবেই খেলেছেন, গোল পেয়েছেন প্রথম ম্যাচেই।	1
চেলসির বড় জয় প্রথমার্ধেই অস্কার আর ডিয়েগো কস্তার দুটি করে গোল। সোয়ানসি সিটির জয়ের আশা শেষ হয়ে গিয়েছিল তখনই। তবে বিরতির পর ব্যবধানটা আরও বাড়িয়েছে চেলসি। আন্দ্রে শুরলের আরও এক গোলে লিবার্টি স্টেডিয়ামে শেষ পর্যন্ত হোসে মরিনহোর দল ম্যাচটা জিতেছে ৫-০ ব্যবধানে। ২২ ম্যাচে ৫৩ পয়েন্ট নিয়ে ধরে রেখেছে প্রিমিয়ার লিগের শীর্ষস্থানটাও। জিতেছে দুই পরাশক্তি ম্যানচেস্টার ইউনাইটেড ও লিভারপুলও। মারুয়ানে ফেলাইনি আর জেমস উইলসনের গোলে ইউনাইটেড ২-০ ব্যবধানে হারিয়েছে কুইন্স পার্ক রেঞ্জার্সকে। ভিলা পার্কে অ্যাস্টন ভিলার বিপক্ষে লিভারপুলের জয়টাও ২-০ গোলে। ২২ ম্যাচে ৪০ পয়েন্ট নিয়ে লিগে তিন নম্বরে লুই ফন গালের দল। সমান ম্যাচে লিভারপুলের পয়েন্ট ৩৫। ইএসপিএন।	1
দুই মাস পেছাল ফেডারেশন কাপ ১৯ ডিসেম্বর, ২৯ জানুয়ারি, ১৫ ফেব্রুয়ারি। এগুলো কী? ফেডারেশন কাপ ফুটবল শুরুর ভিন্ন তিনটি তারিখ। সবশেষটি গতকাল জানানো হয়েছে। আগের দুটি তারিখ বঙ্গবন্ধু কাপ ও ক্লাবগুলোর প্রস্তুতির অভাবকে কারণ দেখিয়ে পেছানো হয়েছিল। শেষটিও পেছাবে না সেই নিশ্চয়তা নেই। বাফুফের পেশাদার লিগ কমিটি কোনো সময়সূচি দিয়ে যে স্থির থাকতে অক্ষম। ওই কমিটির সভা ডাকা মানেই ‘খেলা পেছানো’র রীতি হয়ে দাঁড়িয়েছে। কালকের সভায়ও হলো তা-ই। এই সভায় আবার আবাহনী, মোহামেডানের প্রতিনিধি ছিলেন না। তাঁদের অনুপস্থিতিতে সিদ্ধান্ত হওয়ায় নতুন কোনো ফ্যাঁকড়া বের হলে অবাক হওয়ার থাকবে না! আরেকটা লক্ষণীয় দিক, ফেডারেশন কাপে খেলতে চ্যাম্পিয়নশিপ লিগ থেকে নিবন্ধন করেছে শুধু উত্তর বারিধারা। যদিও সুযোগ ছিল সব দলেরই। নিচের দিকের দলগুলোর এমন অনাগ্রহ ভাবিয়ে তোলার মতোই। তবে ফেড কাপে খেলবে প্রিমিয়ারের ১১ দলই। অন্যতম শীর্ষ দল শেখ রাসেল ক্রীড়াচক্র তাজিকিস্তানে এএফসি কাপের ম্যাচ খেলবে ১০ ফেব্রুয়ারি। প্রাক-বাছাইয়ের বাধা পেরোলে বাছাইপর্বে তাদের পরবর্তী ম্যাচ ১৭ ফেব্রুয়ারি। তখন আবার পেছানো লাগতে পারে ফেড কাপ! ১০ মার্চ লিগ শুরুর ঘোষণা এসেছে কাল। তবে মার্চে ঢাকায় এএফসি অনূর্ধ্ব-১২ ফুটবল আছে, সেটির জন্য খেলা বন্ধ থাকবে কয়েক দিন। প্রিমিয়ার লিগের ভেন্যু এখন পর্যন্ত ঢাকা, চট্টগ্রাম ও গোপালগঞ্জ। বিজেএমসি চেয়েছে নেত্রকোনা, ফরাশগঞ্জ চাঁদপুর। এই দুটিসহ পুরোনো ভেন্যু ফেনীর ব্যাপারে সিদ্ধান্ত এখনো ঝুলিয়ে রাখা হয়েছে। চ্যাম্পিয়নশিপ লিগের দলবদল ফেব্রুয়ারি। এই লিগে সিনিয়র ডিভিশন থেকে ওঠা দলগুলো ১০ জন খেলোয়াড়কে বাধ্যতামূলকভাবে ধরে রাখতে পারবে। ওই দলগুলো মাত্রই সিনিয়র ডিভিশন শেষ করায় এই সুবিধা চেয়েছিল।	1
গেইল যেতেই উইন্ডিজও নেই ক্রিস গেইল যতক্ষণ ছিলেন, ততক্ষণই যা আশা ছিল ওয়েস্ট ইন্ডিজের। ২৪ বলে ৪১ রান করে গেইল ফিরলেন, ওয়েস্ট ইন্ডিজও দিশেহারা হয়ে পড়ল। বৃষ্টিবিঘ্নিত ম্যাচে ৩২ ওভারে ২২৬ রানের লক্ষ্যে খেলতে নেমে অলআউট হয়ে গেল ১৬৪ রানে। ডাকওয়ার্থ-লুইস পদ্ধতিতে ৬১ রানের সহজ জয় নিয়ে সিরিজে এগিয়ে গেল দক্ষিণ আফ্রিকা। ওয়েস্ট ইন্ডিজের শুরুটা যেমন ঝোড়ো ছিল, দক্ষিণ আফ্রিকার ঠিক তার উল্টো। ১৬ রানের মধ্যে ওপেনার রাইলি রুশো আর তিন নম্বরে ব্যাট করতে নামা ফাফ ডু প্লেসি নেই। ডি ভিলিয়ার্সের সঙ্গে জুটি গড়ে এরপর হামিশ আমলা শুধু সেই ধাক্কাটাই সামাল দেননি, ভিভ রিচার্ডস ও বিরাট কোহলিকে ছাড়িয়ে হয়েছেন সবচেয়ে কম ইনিংসে (১০১) ওয়ানডেতে ৫ হাজার রানের মালিকও। ৬৬ বলে ৬৬ রান করে আমলা ফিরে গেলেও দক্ষিণ আফ্রিকার রানের চাকা থামেনি। ৯৪ বলে ৮১ রানের অধিনায়কোচিত ইনিংস খেলেছেন ডি ভিলিয়ার্স, ৬৮ বলে ৭০ করে তাঁকে দারুণ সঙ্গ দিয়েছেন মিলারও। বৃষ্টির কারণে কয়েক দফা খেলা বন্ধ থাকায় শুরুতে ওয়েস্ট ইন্ডিজের লক্ষ্য দেওয়া হয় ৩৩ ওভারে ২২৯, পরে সেটা পাল্টে হয় ৩২ ওভারে ২২৬। গেইলের দাপটে অবশ্য ওয়েস্ট ইন্ডিজ ৫০ পেরিয়েছিল ষষ্ঠ ওভারেই। কিন্তু জ্যামাইকান ওপেনারের বিদায়ের পর স্টেইন-ফিল্যান্ডারদের সামনে আর বাধা হয়ে দাঁড়াতে পারেননি কেউ। ক্রিকইনফো। সংক্ষিপ্ত স্কোর দক্ষিণ আফ্রিকা: ৪৮.২ ওভারে ২৭৯/৮ (ডি ভিলিয়ার্স ৮১, মিলার ৭০, আমলা ৬৬; টেলর ২/৫০, রাসেল ২/৫১, হোল্ডার ১/৫২, বেন ১/৫৯)। ওয়েস্ট ইন্ডিজ: ২৮.২ ওভারে ১৬৪ (গেইল ৪১, রামদিন ৩১, স্মিথ ২৯; স্টেইন ৩/২৭, তাহির ৩/৩০, ফিল্যান্ডার ৩/৪৪)। ফল: দক্ষিণ আফ্রিকা ৬১ রানে জয়ী (ডি/এল পদ্ধতি)। ম্যান অব দ্য ম্যাচ: এবি ডি ভিলিয়ার্স।	1
বিশ্বকাপে যেতে শোয়েবের আকুতি কথা বলতে গিয়ে কেঁদেই ফেললেন শোয়েব আলী। কাঁদতে কাঁদতে বললেন, ‘আমার জমিটা যদি নদীর ভাঙনে না পড়ত, ওটা বিক্রি করেই বিশ্বকাপে চলে যেতাম...।’ শোয়েব আবেগাপ্লুত কণ্ঠে আরও অনেক কিছুই বললেন। যার সারমর্ম, অস্ট্রেলিয়া–নিউজিল্যান্ডে যাওয়ার জন্য অর্থ সাহায্য চেয়ে দ্বারে দ্বারে ঘুরে শূন্য হাতে ফিরেছেন তিনি। এখন শেষ ভরসা প্রধানমন্ত্রী শেখ হাসিনা, ‘প্রধানমন্ত্রী যদি বিষয়টা দেখেন, তাহলে হয়তো আমি ১৬ কোটি মানুষের হয়ে বিশ্বকাপে বাংলাদেশের পতাকা ওড়াতে পারব। চিৎকার করে বলতে পারব, শাবাশ সাকিব...শাবাশ মুশফিক...গর্জে ওঠো বাংলাদেশ।’ কে এই শোয়েব আলী, যিনি প্রধানমন্ত্রীর সাহায্য নিয়ে হলেও অস্ট্রেলিয়ায় যেতে চান? শোয়েব আলী সেই ‘বাঘ’, বাংলাদেশের ক্রিকেট ম্যাচ হলেই যাঁকে রয়েল বেঙ্গল টাইগারের বেশে লাল-সবুজ পতাকা হাতে গ্যালারিতে দেখা যায়। পেশায় মোটর মেকানিক হলেও ক্রিকেট-পাগল এই তরুণ এরই মধ্যে বাংলাদেশ দলকে সমর্থন জানাতে ঘুরে এসেছেন জিম্বাবুয়ে, শ্রীলঙ্কা। এবার বিশ্বকাপ দেখতে যেতে চান অস্ট্রেলিয়া–নিউজিল্যান্ডেও। কিন্তু সেটির খরচ জোটাতে পারছেন না বলেই প্রধানমন্ত্রীর কাছে তাঁর ওই অনুরোধ। মিরপুরের একটি রেস্টুরেন্টে কাল শোয়েবকে সংবাদমাধ্যমের সামনে হাজির করে কথাগুলো বলার সুযোগ করে দেয় বাংলাদেশ ক্রিকেট সাপোর্টার্স অ্যাসোসিয়েশন (বিসিএসএ)। সংস্থার সভাপতি জুনায়েদ পাইকার জানালেন, বাংলাদেশ ক্রিকেট বোর্ড এরই মধ্যে শোয়েবের অস্ট্রেলিয়ার ভিসার জন্য একটা চিঠি এবং ম্যাচের টিকিট দেওয়ার প্রতিশ্রুতি দিয়েছে। এখন শুধু অস্ট্রেলিয়ায় যাওয়া-আসা এবং থাকা-খাওয়ার খরচটাই দরকার। তাহলেই ব্রিসবেন-মেলবোর্নের মতো ভেন্যুতেও বাংলাদেশের পতাকা হাতে দেখা যাবে ‘রয়েল বেঙ্গল টাইগার’কে।	1
জার্সির নকশায় পুরস্কার বঙ্গবন্ধু গোল্ডকাপ ফুটবল উপলক্ষে নতুন জার্সি পেতে যাচ্ছে বাংলাদেশ দল। এই জার্সির চমৎকার নকশা পেতে প্রতিযোগিতা আহ্বান করেছে বাফুফে। আগ্রহীদের ২০ জানুয়ারির মধ্যে জার্সির নকশা বাফুফে ভবনে জমা দিতে হবে। সেরা নকশাকারীকে দেওয়া হবে সঙ্গীসহ ঢাকা-কাঠমান্ডু-ঢাকা ভ্রমণের প্যাকেজ। পাবেন বাংলাদেশ জাতীয় দলের সঙ্গে সোনারগাঁও হোটেলে ডিনারের সুযোগ। সংবাদ সম্মেলন করে ওই জার্সিটি উন্মোচন করা হবে। উপহার পাবেন একটি ব্রাজুকা ফুটবলও। এ ছাড়া বঙ্গবন্ধু স্টেডিয়ামে বসে টুর্নামেন্টের সব ম্যাচ দেখার সুযোগও পাবেন নির্বাচিত নকশাকারী।	1
হাসপাতালে লড়ছেন জুম্মন বঙ্গবন্ধু শেখ মুজিব মেডিকেল বিশ্ববিদ্যালয়ের নিবিড় পরিচর্যা কেন্দ্রের (আইসিইউ) সামনে উদ্বিগ্ন মুখে পায়চারি করছিলেন জুবেল লুসাই। জাতীয় দলের সাবেক হকি তারকা জুম্মন লুসাইয়ের ছোট ভাই থাকেন সিলেটে। ভাইয়ের অসুস্থতার খবর পেয়ে পরশু রাতেই অবরোধের মধ্যে অনেক কষ্টে ঢাকায় এসে পৌঁছেছেন। ভারতের মিজোরামে থাকা জুম্মনের স্ত্রী তখনো হাসপাতালে এসে পৌঁছাননি। হাসপাতালের বারান্দায় করুণ মুখে বসে ছিলেন লুসাইয়ের বোন মারিয়ান চৌধুরী। আবাহনীর ক্লাব কর্মকর্তা, ফেডারেশনের সাধারণ সম্পাদক খাজা রহমতউল্লাহসহ ক্রীড়াঙ্গনের অনেকে তাঁর খোঁজখবর নিতে এসেছেন। সবার একটাই চাওয়া, আবারও যেন সুস্থ হয়ে ফিরে আসেন জাতীয় ক্রীড়া পুরস্কারপ্রাপ্ত হকি খেলোয়াড়। যদিও কর্তব্যরত চিকিৎসক হারুনুর রশীদ আশার আলো তেমন দেখছেন না, ‘অবস্থা ততটা ভালো নয়। একই সঙ্গে কিডনি, মস্তিষ্ক ও লিভারে সমস্যা দেখা দিয়েছে। তবে তাঁকে সারিয়ে তুলতে সর্বোচ্চ চেষ্টাই করছি আমরা।’ পরিবার-পরিজন ছেড়ে আবাহনী ক্লাবেই থাকেন জুম্মন। শরীরের যত্ন না নেওয়ার জন্যই এমন অবস্থা হয়েছে বলে মত চিকিৎসকের। একসময় খেলার মাঠে দুর্দান্ত জুম্মনের সামনে তটস্থ থাকতেন প্রতিপক্ষের খেলোয়াড়েরা। কিন্তু সেই তাঁকেই এখন লড়তে হচ্ছে মৃত্যুর সঙ্গে। নাকে-মুখে লাগানো জীবনরক্ষাকারী সব যন্ত্র। ডায়ালাইসিসেরও পরামর্শ দিয়েছেন চিকিৎসকেরা। গত ডিসেম্বরের প্রথম সপ্তাহে টিউমারের অস্ত্রোপচার করিয়েছিলেন জুম্মন লুসাই। এরপর বিজয় দিবস হকিতে অনেকটা জোর করেই সাবেক খেলোয়াড়দের প্রীতি ম্যাচে খেলেছিলেন। ওই সময়ই খানিকটা অসুস্থতা বোধ করেন। তবে পরশু হঠাৎ বমি করার পর অজ্ঞান হয়ে পড়লে তাঁকে দ্রুত হাসপাতালে ভর্তি করা হয়। লুসাই পরিবারটা ক্রীড়াপরিবার। বাবা হারেঙ্গা লুসাইও হকি খেলতেন। চাচাতো ভাই রামা লুসাই ফুটবল ও হকি খেলেছেন জাতীয় দলে। জুবেলও খেলোয়াড় ছিলেন। কাল ভাইয়ের সঙ্গে খেলার স্মৃতিচারণা করতে গিয়ে কেঁদে ফেললেন জুবেল, ‘দাদার সঙ্গে খেলার অনেক স্মৃতি আমার। আমরা দুই ভাই ১৯৮৫ থেকে ১৯৯২ পর্যন্ত একসঙ্গে আবাহনীতে খেলেছি। এরপর আমি সাধারণ বীমা, অ্যাজাক্স ও মোহামেডানে খেলেছি। পরে আবাহনীতেই শেষ করি ক্যারিয়ার।’ পেনাল্টি কর্নার (পিসি) বিশেষজ্ঞ জুম্মন লিগে সাধারণ বীমার সঙ্গে একবার ১৭টি পিসি পেয়েও গোল করতে পারেননি! জুবেল তখন বীমায়। শেষ পর্যন্ত একটি গোল করেছিলেন জুম্মন। বড় ভাইয়ের মুখের সেই হাসিটা এখনো ভোলেননি জুবেল। হাসপাতালের বিছানায় অচেতন জুম্মনকে দেখিয়ে বলছিলেন, ‘সুস্থ হয়ে আবারও যদি তেমন একটা হাসি দিতেন দাদা!’	1
নির্দোষ দাবি কেয়ার্নসের নিজেকে আরেকবার নির্দোষ দাবি করলেন ক্রিস কেয়ার্নস। পরশু নিউজিল্যান্ডের সাবেক অলরাউন্ডার নিজেকে নির্দোষ দাবি করেছেন লন্ডনের আদালতে। ওই আদালতেই কেয়ার্নসের বিরুদ্ধে শপথ নিয়ে মিথ্যা বলার অভিযোগে মামলা চলছে। পরশু নিজেকে নির্দোষ দাবি করেছেন কেয়ার্নসের আইনজীবী ব্যারিস্টার অ্যান্ড্রু ফিচ-হল্যান্ডও। এই দুজনের বিরুদ্ধেই অভিযোগ উঠেছে ২০১২ সালে আইপিএলের সাবেক কমিশনার ললিত মোদির বিপক্ষে মিথ্যা তথ্য দিয়ে মানহানির মামলা জেতার। আদালত কেয়ার্নস ও তাঁর আইনজীবীর নিঃশর্ত জামিনের মেয়াদও বাড়িয়েছে। মামলার পরবর্তী শুনানি জুলাইয়ে। এএফপি, ক্রিকইনফো।	1
শূন্যের সঙ্গী বেচারা রাইলি রুশো! গত আগস্টে ওয়ানডে অভিষেকে জিম্বাবুয়ের বিপক্ষে প্রথম বলেই আউট। সেই যে দেখা হলো শূন্যের সঙ্গে, আর ছাড়াছাড়ি নেই। পরশু ক্যারিয়ারের দশম ওয়ানডেতে পঞ্চমবারের মতো শূন্য রানে আউট হলেন দক্ষিণ আফ্রিকান ব্যাটসম্যান। ডারবানেই ওয়েস্ট ইন্ডিজের বিপক্ষে শেষ টি-টোয়েন্টিতেও শূন্য, ১৬ ম্যাচের আন্তর্জাতিক ক্যারিয়ারে ২৫ বছর বয়সী রুশো শূন্য রানে আউট হয়েছেন ৬ বার। ২০১৪ সালের শুরু থেকে টপ অর্ডারে ব্যাট করে রুশোর সমান ৬ বার শূন্যতে আউট হয়েছেন শুধু শ্রীলঙ্কার কুশল পেরেরা। পেরেরা অবশ্য খেলেছেন ৩১ ম্যাচ। এই সময়ে সব মিলিয়ে ৭ বার শূন্য রানে আউট হয়েছেন শ্রীলঙ্কার নুয়ান কুলাসেকারা ও ইংল্যান্ডের বেন স্টোকস।	1
অবিশ্বাস্য ডি ভিলিয়ার্স! উইকেটে গিয়ে সঙ্গী ব্যাটসম্যানকে বলেছিলেন, ‘২-১ ওভার দেখে তার পর চালিয়ে খেলব।’ এটাই হওয়ার কথা, বাকি তখন মাত্র ১১ ওভারের একটু বেশি। এই সময়ে একজনের পক্ষে কত রান করা সম্ভব? ৫০...৬০? ৭০-৮০ ভাবা একটু বাড়াবাড়ি হয়ে যায়। তিনি যখন বললেন ‘চালিয়ে খেলব’, নিজের ভাবনার সীমানাটাও নিশ্চয়ই এত দূর ছিল না! ২-১ ওভার দেখার তর সয়নি, প্রথম বলেই বাউন্ডারি। পরের ঘণ্টা খানেক জোহানেসবার্গের ওয়ান্ডারার্স স্টেডিয়ামে যা হলো, ঝড়-সাইক্লোন-টর্নেডো—কোনো বিশেষণই উপযুক্ত নয় সেটিকে বোঝাতে। ব্যাটিং-তাণ্ডবে তছনছ রেকর্ড বই, লেখা হলো নতুন ইতিহাস। গত বছরের প্রথম দিনে শহীদ আফ্রিদিকে পেছনে ফেলে দ্রুততম ওয়ানডে সেঞ্চুরির রেকর্ড গড়েছিলেন কোরি অ্যান্ডারসন। আরেকটি জানুয়ারি না-ঘুরতেই সেই রেকর্ড অতীত। ৩৬ বলের সেই সেঞ্চুরিকেও মনে হচ্ছে বড্ড ধীর, ডি ভিলিয়ার্সের লাগল যে মাত্র ৩১ বল! সেটি ছিল কাল ডি ভিলিয়ার্সের দ্বিতীয় রেকর্ড। অ্যান্ডারসনের আপাত তরতাজা রেকর্ড ভেঙেছেন, পুরোনো একজনকেও ‘বঞ্চিত’ করেননি। ১৯৯৬ সালের এপ্রিলে ১৭ বলে ফিফটির যে রেকর্ড গড়েছিলেন সনাৎ জয়াসুরিয়া, ১৬ বলের ফিফটিতে সেটিও নিজের করে নিয়েছেন দক্ষিণ আফ্রিকার অধিনায়ক। ফিফটির পর প্রথমে বুঝতেই পারেননি রেকর্ড। বড় পর্দায় রেকর্ডের কথা ভেসে ওঠার পরই মুখে ফুটল হাসি। সেঞ্চুরির রেকর্ডটা অবশ্য জানতেন। প্রতিপক্ষ অধিনায়ক জেসন হোল্ডারকে টানা দুই ছক্কায় সেঞ্চুরি ছুঁয়ে যখন উঁচিয়ে ধরলেন ব্যাট, উত্তাল ওয়ান্ডারার্সের গ্যালারি। শেষ পর্যন্ত শেষ ওভারে আউট হয়ে যখন ফিরছেন, নামের পাশে অতিমানবীয় সব সংখ্যা—৪৪ বলে ১৪৯! জোহানেসবার্গের এই ওয়ান্ডারার্স স্টেডিয়ামের খ্যাতি আছে দারুণ সব ‘ওয়ান্ডার’ উপহার দেওয়ার জন্য। এখানেই অস্ট্রেলিয়ার ৪৩৪ রান তাড়া করে জিতেছিল দক্ষিণ আফ্রিকা, প্রথম টি-টোয়েন্টি বিশ্বকাপের প্রথম ম্যাচে দক্ষিণ আফ্রিকা জিতেছিল ওয়েস্ট ইন্ডিজের ২০৫ তাড়া করে। কদিন আগে দক্ষিণ আফ্রিকার ২৩১ রানের এভারেস্ট টপকে টি-টোয়েন্টির নতুন ইতিহাস গড়ল ওয়েস্ট ইন্ডিজ। কাল সেই ওয়েস্ট ইন্ডিজকেই পাল্টা দুঃস্বপ্ন উপহার দিলেন ডি ভিলিয়ার্স অ্যান্ড কোং। ডি ভিলিয়ার্সের আগেই সেঞ্চুরি করেছেন দুই ওপেনার হাশিম আমলা ও রাইলি রুশো, এক দলের ইনিংসে তিন সেঞ্চুরি ওয়ানডে ক্রিকেট দেখল এই প্রথম। উদ্বোধনী জুটিতে আমলা-রুশোর ২৪৭ রান দক্ষিণ আফ্রিকার সেরা শুরু। আমলা-ডি ভিলিয়ার্সের ৬৭ বলে ১৯২ রানের জুটিতে আমলার অবদান ৩৩! অভাবনীয়ভাবে ইনিংসের শেষ তিন বলে রান করতে না পারায় ওয়ানডেতে দলীয় সর্বোচ্চ ৪৪৩ রানের রেকর্ডটি গড়তে পারল না দক্ষিণ আফ্রিকা। থেমেছে ৪৩৯ রানে। এই রান তাড়া করে জেতাটা প্রায় অকল্পনীয়। পারেওনি ওয়েস্ট ইন্ডিজ। হেরে গেছে ১৪৮ রানে। নিজেদের ইনিংস শেষে টেন ক্রিকেটে সাক্ষাৎকারে হাশিম আমলা বলছিলেন ডি ভিলিয়ার্সের ওই কথা, ‘২-১ ওভার দেখে চালিয়ে খেলব।’ অপরাজিত ১৫৩ রান করেও কাল আমলা আড়াল ডি ভিলিয়ার্সে। তবু মুখে হাসি। ইনিংসটাই এমন যে শ্রেষ্ঠত্ব মেনে নিয়ে শুধু উপভোগ করা যায়, হাততালি দিতে হয় দাঁড়িয়ে!	1
চ্যালেঞ্জটা নিচ্ছেন মুমিনুল মেঘলা আকাশ, চারপাশ ঘোলাটে, গুঁড়ি গুঁড়ি বৃষ্টি। এই ছিল মিরপুরে পরশুর আবহাওয়া। কাল বৃষ্টি হয়নি। কিন্তু যথারীতি সূর্যের দেখা নেই, গুমোট চারপাশ। শিরশিরে বাতাস, কনকনে শীত। দুই দিন ধরে বাংলাদেশ দল অনুশীলন করছে যেন ইংলিশ কন্ডিশনে! তবে বিশ্বকাপ তো ইংল্যান্ডে নয়। প্রকৃতির উপহারে তাই খুব খুশি হওয়ার কারণ নেই। ভাবনায় তো এখন অস্ট্রেলিয়ান কন্ডিশন! মেলবোর্ন-সিডনিতে তাপমাত্রা এখন ৪০-এর আশপাশে। তবে সেটি তো সমস্যা নয় বাংলাদেশের ক্রিকেটারদের জন্য। সমস্যার নাম বাউন্স। অস্ট্রেলিয়ান বাউন্স! বাংলাদেশের প্রস্তুতির বড় অংশজুড়ে আছে শর্ট বল খেলা। কোচিং স্টাফদের পরিকল্পনা তো আছেই, ব্যাটসম্যানদের অনেকে নিজের মতো করেও প্রস্তুতি নিচ্ছেন। শর্ট বল ভাবাচ্ছে সবাইকেই। তবে মুমিনুল হককে হয়তো একটু বেশিই! উচ্চতা (মানে কম উচ্চতা) একটা বাধা হয়ে আছে। প্রাকৃতিক এই বাধার সঙ্গে আছে মনুষ্যসৃষ্ট প্রতিবন্ধকতা। গত ওয়েস্ট ইন্ডিজ সফর থেকে হঠাৎ চাউর হলো শট বলে দুর্বল মুমিনুল। কোত্থেকে, কীভাবে ছড়াল বা ছড়ানো হলো, সেটি নিয়ে পরে অনেক বিতর্ক হয়েছে। ধোঁয়াশা কাটেনি এখনো। কাটেনি সংশয়টাও। বাস্তবতা হলো, বাংলাদেশের হাতে গোনা ২-৩ জন ছাড়া শর্ট বলে অকূলপাথারে পড়ে যান সবাই। কিন্তু উচ্চতার কারণেই কি না, অণুবীক্ষণযন্ত্রের নিচে বেশি থাকেন মুমিনুল। দল যখন বিশ্বকাপ খেলতে যাচ্ছে অস্ট্রেলিয়া-নিউজিল্যান্ডে, প্রশ্নগুলো উচ্চকিত আবার। আসলেই শর্ট বলটা কেমন খেলেন মুমিনুল? ওয়েস্ট ইন্ডিজ সফরের ওই সময়টায় যখন মুমিনুলের ‘শর্ট বল দুর্বলতা’ বাংলাদেশ ক্রিকেটের জাতীয় সমস্যা হয়ে দাঁড়াল, সব দেখেশুনে আকাশ থেকে পড়েছিলেন মোহাম্মদ সালাউদ্দিন। বাংলাদেশের জাতীয় দলের সাবেক সহকারী ও ফিল্ডিং কোচ বিকেএসপিতে ছিলেন মুমিনুলের কোচ। বিকেএসপি ছাড়ার পর একাডেমিতেও একান্তে কাজ করেছেন মুমিনুলের ব্যাটিং নিয়ে। সালাউদ্দিন তখন প্রথম আলোকে বলেছিলেন, ‘ওর ব্যাটিং খুব ভালো করে চিনি বলেই জানি, বাংলাদেশে ওর চেয়ে ভালো শর্ট বল খেলতে পারে ২-১ জন। শর্ট বল বরং আরও ভালো খেলে মুমিনুল!’ মুমিনুল বরাবরই অন্তর্মুখী, কথার খই ফোটে না কোনো বিষয়েই। এই স্পর্শকাতর ব্যাপারটি নিয়ে তো আরও কথা বলতে চান না। তবে কাল একটু হলেও খুলে দিলেন মনের দুয়ার, ‘কেউ কিছু বললে লাভ নেই। আমাকেই প্রমাণ করতে হবে সেটি। আমি ভালো খেললে আপনারাই বলবেন যে ভালো খেলি। তবে আমার এমন কোনো লক্ষ্য নেই যে দেখিয়ে দিতে হবে পুল ভালো খেলি।’ দেখানোর ইচ্ছে নেই বলছেন, কিন্তু অস্ট্রেলিয়ায় গিয়ে যে না দেখিয়েও উপায় নেই! মুমিনুলও সেটা ভালো করেই জানেন। এ জন্যই প্রস্তুত হচ্ছেন সেভাবে, ‘অস্ট্রেলিয়ার উইকেটের কথা মাথায় রেখে চেষ্টা করছি সেভাবে অনুশীলন করতে। বাউন্স খেলার জন্য অনুশীলন করছি। ব্যাকফুটে খেলা, পুল-কাট এসব অনুশীলন করছি।’ ক্রিকেট ইতিহাস বলছে, টেকনিকটা জানা থাকলে শর্ট বল খেলতে উচ্চতা খুব একটা সমস্যা নয় না। কত কত কিংবদন্তি আছেন কম উচ্চতা নিয়ে শর্ট বলকে শাসন করেছেন! মুমিনুলও অনেকটা অনুপ্রেরণা মানেন তাঁদের, ‘খেলা দেখলে অনেক কিছু শেখা যায়। কম উচ্চতার অনেকেই খুব ভালো খেলত শর্ট বল। আমি চেষ্টা করি তাঁদের দেখে শিখতে।’ শর্ট বল খেলা নিয়ে সেই ‘সংশয়ের’ পরও টেস্টে তিনি এখন দলের সবচেয়ে বড় ভরসার নাম। তবে ওয়ানডেতে জায়গাটা পোক্ত করতে পারেননি এখনো, খেলতে পারেননি বড় ইনিংস। তিনিও অবশ্য অভিযোগ করতে পারেন পর্যাপ্ত ও লম্বা সময় সুযোগ না পাওয়ার! সেই সুযোগটা বিশ্বকাপে পেলে কাজে লাগাতে চান মুমিনুল, ‘দল যেখানে চাইবে, সেখানেই ব্যাট করব। আমার ব্যক্তিগত পছন্দ নেই। তবে টপ অর্ডারে সুযোগ পেলে অবশ্যই চেষ্টা করব বড় ইনিংস খেলার। ঘাটতির জায়গাটা পূরণ করার।’ শর্ট বল খেলার চ্যালেঞ্জটা জিতলে এই চ্যালেঞ্জ জয়ের পথেও এগিয়ে যাবেন অনেকটা!	1
শ্রীলঙ্কায় পরাজয়ে শুরু যুবাদের হার দিয়ে শুরু হলো অনূর্ধ্ব-১৯ ক্রিকেট দলের শ্রীলঙ্কা সফর। কাল কলম্বোর প্রেমাদাসা স্টেডিয়ামে শ্রীলঙ্কা অনূর্ধ্ব-১৯ দলের কাছে তারা হেরেছে ৭ উইকেটে। প্রথমে ব্যাট করতে নেমে ৫১ রানে ৩ উইকেট হারিয়ে ফেলে বাংলাদেশের যুবারা। চতুর্থ উইকেটে নাজমুল হোসেন (৭০) আর অধিনায়ক মেহেদী হাসান (৪৮) মিলে যোগ করেন ৮০ রান। কিন্তু ১৫৫ রানের মধ্যে নাজমুল, মেহেদী দুজনই ফিরে গেলে হাল ধরতে পারেননি আর কেউ। যা একটু চেষ্টা করেছেন সাইফুদ্দিন (৩৫), কিন্তু পাননি যোগ্য সঙ্গী। ২০২ রান করে বাংলাদেশ অনূর্ধ্ব-১৯ দল অলআউট হয়ে যায় এক বল বাকি থাকতেই। জবাবে ৪৪.২ ওভারে ৩ উইকেট হারিয়েই ম্যাচ জিতে যায় স্বাগতিক যুবারা। ওপেনার লাসিথ লক্ষ্মণ সর্বোচ্চ ৬৯ রান করেছেন। বাংলাদেশ অনূর্ধ্ব-১৯ দলের শাওন গাজী পেয়েছেন ২৫ রানে ২ উইকেট। সিরিজের দ্বিতীয় ওয়ানডে আগামীকাল। সংক্ষিপ্ত স্কোর বাংলাদেশ অনূর্ধ্ব-১৯: ৪৯.৫ ওভারে ২০২ (জয়রাজ ৭, সাইফ ১৮, নাজমুল ৭০, জাকির ০, মেহেদী ৪৮, শাহনূর ০, সাইফুদ্দিন ৩৫, সঞ্জীব ৪, নাহিদ ০, হালিম ৫, শাওন ৩*; আসালাঙ্কা ৪/৩৬)। শ্রীলঙ্কা অনূর্ধ্ব-১৯: ৪৪.২ ওভারে ২০৫/৩ (লাসিথ ৬৯, আসালাঙ্কা ৬৫; নাহিদ ০/১৩, হালিম ০/১৮, মেহেদী ০/৫১, সাইফুদ্দিন ০/৪৭, শাওন ২/২৫, সঞ্জীব ০/২৫, শাহনূর ০/২৩)। ফল: শ্রীলঙ্কা অনূর্ধ্ব-১৯ দল ৭ উইকেটে জয়ী।	1
নাঈমুর চান সচেতনতা বোর্ড পরিচালক তো ২৫ জনই। কিন্তু তাঁদের মধ্যে যিনি ক্রিকেট পরিচালনা বিভাগের প্রধান, তাঁকে যেন একটা আলাদা আলো ঘিরে থাকে সব সময়। তা সেটা এনায়েত হোসেনই হোন, হোন আকরাম খান কিংবা নাঈমুর রহমান। বিসিবির নতুন ক্রিকেট পরিচালনা বিভাগের প্রধানকে তাই কাল খুঁজে নিল সব ক্যামেরা। নতুন কমিটির দায়িত্ব নেওয়ার পর এদিনই প্রথম মিরপুর শেরেবাংলা স্টেডিয়ামে এলেন নাঈমুর। জাতীয় দলের অনুশীলনের ফাঁকে মাঠে নেমে কথা বললেন কোচ চন্ডিকা হাথুরুসিংহে ও ম্যানেজার খালেদ মাহমুদের সঙ্গে। খোঁজখবর নিয়েছেন হাঁটুর অস্ত্রোপচার করে অস্ট্রেলিয়া থেকে ফেরা তামিম ইকবালসহ অন্য ক্রিকেটারদেরও। চাইলে ক্রিকেট পরিচালনা প্রধান হিসেবে নাঈমুরের ভবিষ্যৎ কর্মপরিকল্পনার এক টুকরো ছবি মিলিয়ে নিতে পারেন। কোচিং স্টাফের সঙ্গে দূরত্ব কমিয়ে আনা এবং ক্রিকেটারদের আরও কাছ থেকে দেখাটাকে যে তিনি তাঁর প্রধান লক্ষ্যগুলোর মধ্যেই রাখছেন! ‘কোচ, ফিজিও, ট্রেনাররা মাঠের পারফরম্যান্সে উন্নতি আনতে সাহায্য করেন, কিন্তু ক্রিকেটারদের মাঠের বাইরের বিষয়গুলোতেও উন্নতি আনা দরকার। তারা হয়তো নিজেরাই জানে না তারা কোন পর্যায়ে আছে। সে ব্যাপারে খেলোয়াড়দের সচেতন করে তোলার চেষ্টা করব। এ ছাড়া বোর্ডের সঙ্গে কোচিং স্টাফের যাতে কোনো দূরত্ব না থাকে, সে চেষ্টাও করব’—বলছিলেন নাঈমুর। নাঈমুর এর আগে ছিলেন বয়সভিত্তিক টুর্নামেন্ট কমিটির চেয়ারম্যান। কিন্তু বয়সভিত্তিক ক্রিকেটটা যেহেতু গেম ডেভেলপমেন্ট কমিটির অধীনে, এই কমিটির আলাদা কাজ বলতে তেমন কিছুই দৃশ্যমান নয়। তুলনায় ক্রিকেট পরিচালনা কমিটিতেই জাতীয় দলের সাবেক অধিনায়ক নাঈমুর তাঁর সেরাটা দিতে পারবেন বলে ধারণা সবার। যদিও নাঈমুর ক্রিকেট পরিচালনা কমিটির দায়িত্ব নিয়ে নতুন কিছু মনে করছেন না, ‘কাজ সব জায়গাতেই করতে হয়। আমার দৃষ্টিতে দুটো একই পর্যায়ে পড়ে। তবে আমাদের সবার কাজেরই প্রতিফলন যেহেতু জাতীয় দলের ফলাফলে প্রকাশ পায়, ক্রিকেট পরিচালনা বিভাগ নিয়ে আলোচনাটা তাই বেশি হয়।’ এই আলোচনা অনেক সময় নেতিবাচক ডালপালাও মেলে। জাতীয় দলকেন্দ্রিক বলেই হয়তো ক্রিকেট পরিচালনা বিভাগের কার্যক্রমে নাক গলাতে চান সবাই। কী এক অদৃশ্য কারণে অন্য বোর্ড পরিচালকেরাও সুযোগ পেলেই হস্তক্ষেপ করতে চান এই কমিটির কাজে। নাঈমুর অবশ্য আভাস দিলেন, তাঁর সময়ে অন্যরা সে রকম সুযোগ খুব একটা পাবেন না, ‘আমি চেষ্টা করব প্রটোকলটা ঠিক রাখার। আমি চাইব ক্রিকেট পরিচালনা বিভাগ-সংক্রান্ত যেকোনো বিষয় প্রথমে আমি জানতে, আমি বোর্ড সভাপতিকে জানাব। আমি দায়িত্ব নিয়ে কাজ করতে চাই। অযাচিত কোনো হস্তক্ষেপের সুযোগ এখানে থাকবে না।’	1
তবু অস্ট্রেলিয়া দল নিয়ে কিছু অসন্তুষ্টি আছে। নাথান লায়ন না থাকায় অস্ট্রেলিয়ান স্পিন আক্রমণকে এবার তত শক্তিশালী মনে করেন না সাবেক অস্ট্রেলিয়ান অধিনায়ক ইয়ান চ্যাপেল। একমত নন নীতিগত অনেক সিদ্ধান্তেও। মাইকেল ক্লার্কের অনুপস্থিতিতে জর্জ বেইলিকে নেতৃত্ব দেওয়ার সিদ্ধান্তও সঠিক মনে করেন না। কিন্তু তার পরও অস্ট্রেলিয়াকে এবারের বিশ্বকাপে শিরোপার অন্যতম দাবিদার বলতে আপত্তি নেই চ্যাপেলের। তাঁর মতে, বর্তমান চ্যাম্পিয়ন ভারত, দক্ষিণ আফ্রিকা ও নিউজিল্যান্ড হতে পারে শিরোপা লড়াইয়ে অস্ট্রেলিয়ার সবচেয়ে বড় প্রতিদ্বন্দ্বী। বিশ্বকাপে অস্ট্রেলিয়ার প্রথম অধিনায়ক টেলিগ্রাফ-এ তাঁর কলামে লিখেছেন, ‘অস্ট্রেলিয়ার সবচেয়ে বড় চ্যালেঞ্জটা আসবে দক্ষিণ আফ্রিকা আর ভারতের দিকে থেকে। ব্রেন্ডন ম্যাককালামের আক্রমণাত্মক নেতৃত্বে নিউজিল্যান্ড হতে পারে ডার্ক হর্স।’ অস্ট্রেলিয়ার সাবেক অধিনায়ক যুক্তিও দিয়েছেন নিজের কথার পক্ষে, ‘ভারতের শক্তিশালী ব্যাটিং লাইনআপ ছাড়া অন্যসব দলের চেয়ে অস্ট্রেলিয়ার ব্যাটিং ভালো। বোলিংটাও দক্ষিণ আফ্রিকার পেসত্রয়ীর সঙ্গে পাল্লা দেওয়ার মতো, অন্য দলগুলোর চেয়ে ভালো। বড় মাঠে ফিল্ডিং খুব গুরুত্বপূর্ণ হবে, অস্ট্রেলিয়ার সে রকম কিছু ফিল্ডারও আছে।’ পিটিআই।	1
ক্লার্ক-সমস্যা চোটের কারণে বিশ্বকাপের প্রথম দিকের কয়েকটি ম্যাচ খেলতে পারবেন না। মাইকেল ক্লার্ককে অবশ্য তার পরও দলে রেখেছেন অস্ট্রেলিয়ান নির্বাচকেরা। শুধু তা-ই নয়, বিশ্বকাপের দলের নিয়মিত অধিনায়কও তিনিই। তাঁর অনুপস্থিতিতে দলের নেতৃত্ব দেবেন জর্জ বেইলি। আবার ক্লার্ক দলে ফিরলে বাদ পড়তে হতে পারে তাঁকেই! দুর্দান্ত ফর্মে থাকা স্টিভেন স্মিথকে তো আর বাদ দেওয়া যাবে না। এই সমস্যাটা তৈরি হয়েছে ক্লার্ক চোটে পড়ায়। আর সমস্যা সমাধানের ক্ষেত্রে অস্ট্রেলিয়া ক্লার্ককে দলে রেখে একটা আবেগময় সিদ্ধান্ত নিয়েছে বলে মনে করেন রাহুল দ্রাবিড় ও স্টিভেন স্মিথ। ক্রিকইনফোর সঙ্গে বিশ্বকাপ নিয়ে আলাপচারিতায় সাবেক দক্ষিণ আফ্রিকান অধিনায়ক স্মিথ বলেছেন, ‘ক্লার্ক ও স্মিথ দুজনকে খেলানো কঠিন হয়ে যাবে অস্ট্রেলিয়ার জন্য।’ চোট থাকার পরও ক্লার্ককে দলের রাখার সিদ্ধান্তটা অস্ট্রেলিয়ানদের চরিত্রের সঙ্গে যায় না বলে মনে করেন সাবেক ভারতীয় অধিনায়ক রাহুল দ্রাবিড়, ‘আশা করছি এটা কোনো আবেগময় সিদ্ধান্ত নয়। এটা অস্ট্রেলিয়ানদের সঙ্গে যায় না। আমরা আগেও দেখেছি ক্লার্ককে নিয়ে অস্ট্রেলিয়ান নির্বাচকেরা এমন আবেগময় সিদ্ধান্ত নিয়েছেন, বিশেষ করে তাকে সদ্য সমাপ্ত টেস্ট সিরিজে খেলানোর ব্যাপারে।’ ক্রিকইনফো।	1
ডু প্লেসি চান ‘বদলা’ চার বছর আগের সেই কোয়ার্টার ফাইনাল এখনো কাঁটা হয়ে বিঁধে আছে ফাফ ডু প্লেসির বুকে। মিরপুরে নিউজিল্যান্ডের ২২১ রান তাড়া করতে নেমে দক্ষিণ আফ্রিকা ৪ উইকেটে ১২১। আর তখনই ডু প্লেসির ভুল ডাকে সাড়া দিয়ে রানআউট হয়ে যান এবি ডি ভিলিয়ার্স। ওই ধাক্কা আর সামাল দিতে পারেনি দক্ষিণ আফ্রিকা। অলআউট হয়ে যায় ১৭২ রানে। দোষটা তাঁর ছিল বলেই আক্ষেপটাও যেন বেশি ডু প্লেসির। আর সেই আক্ষেপ ঘোচাতে এবার আরও একবার নিউজিল্যান্ডকে নকআউট প্রতিপক্ষ হিসেবে চান দক্ষিণ আফ্রিকান ব্যাটসম্যান। চান পুরোনো হিসাব-নিকাশ চুকাতে, ‘আমি চাই এবার সেমিফাইনালে নিউজিল্যান্ডের বিপক্ষে খেলতে। চাই যেন আবার ওই রকম পরিস্থিতি তৈরি হয়। কিন্তু এবার ফলটা অন্য রকম হবে। এবার আমরা জিতব এবং ওরা হারবে।’ ক্রিকইনফো।	1
চাপ নেই পাকিস্তানের অস্ট্রেলিয়া, দক্ষিণ আফ্রিকা কিংবা ভারতের নাম যতটা শোনা যাচ্ছে, বিশ্বকাপ শিরোপার দাবিদার হিসেবে পাকিস্তানের নাম আসছে না ততটা। কোচ ওয়াকার ইউনিসের কাছে অবশ্য এটাই স্বাভাবিক। নিজের দলকে বিশ্বকাপে হট ফেবারিট মনে করেন না তিনিও। আবার এটাকে পাকিস্তানের জন্য এক দিক থেকে ইতিবাচক বলেও মনে করেন তিনি, ‘আমি খুশি যে আমরা ফেবারিট নই। সত্যি কথা বললে ফেবারিট হওয়ার অনেক চাপ। আমরা গতবারও ফেবারিট ছিলাম না, কিন্তু সেমিফাইনালে খেলেছি।’ চাপ না থাকায় পাকিস্তান নির্ভার হয়ে খেলতে পারবে বলেও আশাবাদী ওয়াকার, ‘আমাদের যা দলগত শক্তি সেটা কাজে লাগিয়ে বিশ্বকাপে আমরাও ভালো করতে পারব বলে আশা করি।’ এএফপি।	1
রসিকতা বুন্দেসলিগায় এখন বিরতি, বায়ার্ন মিউনিখ অনুশীলন করতে উড়ে গিয়েছে কাতারের দোহায়। সেখানেই ঘটল ঘটনাটা। আরিয়েন রোবেন হাতে একটা পট্টি বেঁধে এসেছিলেন অনুশীলনে। কী হয়েছে বায়ার্নের ডাচ উইঙ্গারের? কৌতূহলী সাংবাদিকদের প্রশ্নে রোবেনের জবাব, ‘সুইমিং পুল থেকে ওঠার সময় কুমির কামড়ে দিয়েছে।’ কিন্তু মরুভূমির মতো শুকনো খটখটে দেশে কুমির আসবে কোত্থেকে? সমুদ্রে-টমুদ্রে হলে না হয় একটা কথা ছিল। রোবেন উত্তরটা গম্ভীর স্বরে দিলেও বুঝে নিতে কষ্ট হয় না, মজা করার জন্যই এটা বলেছেন। কিন্তু কেউ কেউ তাতে বিভ্রান্ত হলেন। কিছু পত্রিকায় ‘রোবেনকে কুমিরের কামড়’ শিরোনামে সংবাদও ছাপা হয়ে গেল। পরে জানা গেছে, অনুশীলনে সতীর্থদের সঙ্গে ধাক্কা খেয়ে চোট পেয়েছেন হাতে। রোবেন বেশ রসিক! গোলডটকম।	1
রেফারির জন্য রেফারিং নিয়ে সমালোচনা করলে জরিমানা-নিষেধাজ্ঞার ঝুঁকি থাকেই। এশিয়ান কাপ ফুটবলে সেটা মনে হচ্ছে একটু বেশিই। মুখ খুলেছেন কি খোলেননি জরিমানা পেতে হয়েছে কেইসুকে হোন্ডা ও কার্লোস কুইরোজকে। হোন্ডাকেই বেশি জরিমানা দিতে হয়েছে, পাঁচ হাজার ডলার। ফিলিস্তিনের সঙ্গে জাপানের ম্যাচের পর রেফারি ‘বাস্কেটবল ম্যাচ পরিচালনা করছেন’ বলে খোঁচা মেরেছিলেন জাপানের এই প্লে-মেকার। তবে জরিমানা হওয়ার পর হোন্ডা কথা বাড়াননি। আর ইরানের কোচ কুইরোজ তিন হাজার ডলার গচ্চা দিয়ে মনে হচ্ছে আরও খেপেছেন। বাহরাইনের সঙ্গে ২-০ গোলে জেতার পর কুইরোজ সমালোচনা করেছিলেন রেফারির। জরিমানা দেওয়ার পর বলেছেন, ৩২ বছরের ফুটবল ক্যারিয়ারে স্বাধীন মত দেওয়ার জন্য কখনো জরিমানা দিতে হয়নি। আবারও কুইরোজকে পকেট থেকে টাকা খসাতে হবে না তো? এএফপি।	1
ফোনের পর... কী ঝড়টাই না গেল কিছুদিন! সাময়িক অস্থিরতা শেষে ন্যু ক্যাম্পে এখন আবার বইছে স্বস্তির সুশীতল হাওয়া। লিওনেল মেসিও মনে হচ্ছে আপাতত ক্লাব ছাড়ার চিন্তাটা মাথা থেকে ঝেঁটিয়ে দূর করেছেন। পেছন থেকে কেউ কি কলকাঠি নেড়েছেন? এখন জানা যাচ্ছে, ঘটনা অনেকটা সে রকমই। একটা ফোনই নাকি হয়েছে মুশকিল আসান। পেপ গার্দিওলার ফোন পেয়েই মেসি ঠান্ডা। ব্যালন ডি’অর অনুষ্ঠানের পরই মেসি ইঙ্গিত দেন, পরের মৌসুমে ক্লাবে থাকাটা অনিশ্চিত। সাধারণ অনুমান যে কোচ লুইস এনরিকের সঙ্গে দ্বন্দ্বের জেরেই অমন সিদ্ধান্ত। এর পরই গার্দিওলার সঙ্গে কথা হয় মেসির। সাবেক কোচ তাঁকে এনরিকের ওপর আস্থা রাখতে বলেন। গার্দিওলা নাকি এটাও বলেছেন, এনরিকেই বার্সার জন্য সবচেয়ে যোগ্য লোক। কিন্তু গার্দিওলা কি মেসিকে বায়ার্নে যেতে রাজি করাতে পারতেন না! গোলডটকম।	1
ভিনদেশি ১৯৫৯ সালের অস্ট্রেলিয়ান ওপেন চ্যাম্পিয়ন অ্যালেক্স ওলমেদো যুক্তরাষ্ট্রের নাগরিক না হয়েও ১৯৫৮ ও ১৯৫৯ সালে ডেভিস কাপে এবং অস্ট্রেলিয়ান ওপেনে দেশটির প্রতিনিধিত্ব করেন। ওলমেদো আসলে ছিলেন পেরুভিয়ান।	1
আজ শুরু  পুরুষ ও মহিলা এককের চ্যাম্পিয়নরা পাবে ৩১ লাখ ডলার প্রাইজমানি, রানার্সআপরা পাবে সাড়ে ১৫ লাখ ডলার করে। এবার টুর্নামেন্টজুড়ে ব্যবহৃত হবে ৪৮ হাজার বল। সর্বশেষ অস্ট্রেলীয় হিসেবে ১৯৭৬ সালে অস্ট্রেলিয়ান ওপেনের পুরুষ একক জেতেন মার্ক এডমন্ডসন। সব মিলিয়ে সবচেয়ে বেশি ছয়বার অস্ট্রেলিয়ান ওপেন জিতেছেন রয় এমারসন। অস্ট্রেলীয় টেনিস গ্রেটের সবগুলো শিরোপাই অপেশাদার যুগের। সর্বকনিষ্ঠ পুরুষ একক চ্যাম্পিয়ন কেন রোজওয়েল (১৮ বছর ২ মাস, ১৯৫৩) ১৯৭২ সালে সর্বশেষ চ্যাম্পিয়ন হয়ে গড়েন সবচেয়ে বেশি বয়সে চ্যাম্পিয়ন হওয়ার রেকর্ডও।	1
ক্রুইফ-গবেষণা চলছেই! ডি ক্রুইফের খবর কী? তিনি কবে আসছেন? টিকিট পাঠানো হয়েছে? প্রতিদিনই এমন সব প্রশ্ন ঘুরে বেড়ায় বাফুফে ভবনে। কিন্তু সুনির্দিষ্ট জবাব নেই। শিগগিরই আসছেন, টিকিট পাঠানো হচ্ছে...এসবই তোতা পাখির মতো বলা হয় বাফুফে থেকে। ২৯ জানুয়ারি বঙ্গবন্ধু কাপ শুরু। হাতে আর ১০ দিনও নেই। অথচ বাফুফে বলে যাচ্ছে বিদায়ী কোচ লোডভিক ডি ক্রুইফকেই আনা হবে এই টুর্নামেন্টে। কিন্তু কোচের খবর নেই। শোনা গিয়েছিল, ৩ জানুয়ারি আসবেন ক্রুইফ। আসেননি। তাঁর বাবা মারা গেছেন ১৩ জানুয়ারি। বাবাকে সমাহিত করেই তাঁর আসার কথা। কবে সমাহিত করা হবে সেটা বাফুফে এখনো জানতে পারেনি বা ক্রুইফ জানাতে পারেননি। বাফুফের সহসভাপতি ও জাতীয় দল কমিটির সদস্য তাবিথ আউয়াল কাল জানালেন, ‘ক্রুইফ আসবেন এটা চূড়ান্ত। কিন্তু কবে আসবেন চূড়ান্তভাবে বলতে পারছি না। শুক্রবার আসতে পারেন, চাইছি এর আগেও নিয়ে আসতে।’ এখনো কোচের আসার দিন চূড়ান্ত না হওয়ায় অনেকের কাছেই গোটা ব্যাপারটা বিরক্তিকর ঠেকছে। প্রতিদিন একই প্রশ্ন করতে করতে সংবাদমাধ্যমও ক্লান্ত। টুর্নামেন্টের তিন-চার দিন আগে এসে কোচ কতটা কী করতে পারবেন, আছে এমন প্রশ্নও। যদিও বলা হচ্ছে, বাংলাদেশ দল ক্রুইফের চেনা। তাঁর ব্যবস্থাপত্র অনুসরণ করেই অনুশীলন হচ্ছে।	1
বঙ্গবন্ধু কাপের সূচি গ্রুপ ‘এ’ বাংলাদেশ, মালয়েশিয়া, শ্রীলঙ্কা। গ্রুপ ‘বি’ বাহরাইন, সিঙ্গাপুর, থাইল্যান্ড। সিলেট পর্ব ২৯ জানুয়ারি বাংলাদেশ-মালয়েশিয়া ৩০ জানুয়ারি সিঙ্গাপুর-থাইল্যান্ড ৩১ জানুয়ারি মালয়েশিয়া-শ্রীলঙ্কা ঢাকা পর্ব ১ ফেব্রুয়ারি বাহরাইন-সিঙ্গাপুর ২ ফেব্রুয়ারি বাংলাদেশ-শ্রীলঙ্কা ৩ ফেব্রুয়ারি বাহরাইন-থাইল্যান্ড সেমিফাইনাল ৫ ফেব্রুয়ারি (সিলেট) গ্রুপ ‘এ’ চ্যাম্পিয়ন-গ্রুপ ‘বি’ রানার্সআপ ৬ ফেব্রুয়ারি (ঢাকা) গ্রুপ ‘বি’ চ্যাম্পিয়ন-গ্রুপ ‘এ’ রানার্সআপ ফাইনাল ৮ ফেব্রুয়ারি (ঢাকা) * সব ম্যাচই শুরু বিকেল পাঁচটায়	1
শোকের দিনে বড় জয় জুম্মন লুসাইয়ের না-ফেরার দেশে চলে যাওয়ার দুঃসংবাদটা বাংলাদেশ দল জানল ঠিক ম্যাচ শেষ হওয়ার পরপর। বিদেশ বিভুঁইয়ে শোকে কাতর হলেন সবাই। মেক্সিকোর বিপক্ষে খানিক আগে পাওয়া ৬-১ গোলের বড় জয়টা তাই পূর্বসূরিকেই উৎসর্গ করলেন জিমি-কৃষ্ণরা। দেশের হকির জন্য কালকের দিনটা হতে পারত আনন্দের। কিন্তু জুম্মন লুসাইয়ের প্রয়াণে সব ছাপিয়ে তা হলো বিষাদময়। তার পরও বিশ্ব হকি লিগের দ্বিতীয় রাউন্ডের মতো প্রতিযোগিতায় এমন বড় জয় পাওয়ার তৃপ্তিটাও কম নয়। বাংলাদেশের চেয়ে র্যাঙ্কিংয়ে মেক্সিকো (৩৫) পাঁচ ধাপ পিছিয়ে, সেই হিসাবে লাল-সবুজ দলেরই জয় পাওয়া উচিত ছিল। কিন্তু আগের ম্যাচে জাপানের কাছে ৫-১ গোলে হারের ক্ষত, আগে কখনোই মেক্সিকোর সঙ্গে না খেলা, এসবও মনস্তাস্ত্বিক একটা বাধার দেয়াল বাংলাদেশের সামনে তৈরি করেছিল। তবে আগের দিন পোল্যান্ডের কাছে মেক্সিকোর ৬-০ গোলে উড়ে যাওয়ার ভিডিওটা দেখে নাকি জয়ের ব্যাপারে আত্মবিশ্বাসী হয়ে ওঠেন চয়ন-মিমোরা। কিন্তু প্রথম কোয়ার্টার গোলশূন্য কাটানোর পর দ্বিতীয় কোয়ার্টারের চতুর্থ মিনিটে অ্যালেক্সিস ক্যামপেলোর ফিল্ড গোলে এগিয়ে যায় মেক্সিকো। পিছিয়ে পড়ে তৃতীয় কোয়ার্টারের শুরু থেকেই অন্য চেহারায় বাংলাদেশ। এই কোয়ার্টারে গোল আসে চারটি। পেনাল্টি কর্নারে ১-১ করেন ফরোয়ার্ড সারোয়ার। ম্যাচে তাঁর গোল তিনটি। জিমির দুটি, মিমো করেছেন অন্যটি। বাংলাদেশের প্রথম গোলটাই শুধু পেনাল্টি কর্নারে, বাকিগুলো ফিল্ড গোল। জিমিকে জাপান ম্যাচে মাঝমাঠে খেলানো হয়েছিল, এদিন ছিলেন আক্রমণভাগে। মাঝমাঠ থেকে প্রচুর আক্রমণ তৈরি হয়েছে, যা কাজে লাগাতে তৎপর ছিলেন আক্রমণভাগের খেলোয়াড়েরা। জিমি এগিয়ে নেন দলকে, মিমো করেন ৩-১। দলের চতুর্থ গোল আসে জিমির স্টিকে, শেষ কোয়ার্টারে দুই গোল সারোয়ারের। আগামীকাল বাংলাদেশের শেষ গ্রুপ প্রতিপক্ষ শক্তিশালী পোল্যান্ড। ১৮তম র্যাঙ্কিংয়ে থাকা এই দলটি কাল জাপানকে হারিয়েছে ৩-২ গোলে। সুতরাং পোল্যান্ড বাংলাদেশের জন্য কঠিন পরীক্ষাই নেবে। এই ম্যাচের ওপরই অনেকটা নির্ভর করছে বাংলাদেশের কোয়ার্টার ফাইনালে ওঠা না-ওঠা। সিঙ্গাপুরে ফোন করে জানা গেল, মেক্সিকো ম্যাচ থেকে পাওয়া আত্মবিশ্বাস বাংলাদেশের জন্য ইতিবাচক দিক। তবে মাঠে নেমে পরিকল্পনা অনুযায়ী খেলার ওপরই সবচেয়ে বেশি জোর দিচ্ছেন কোচ গোবিনাথান। আশার কথা, বাংলাদেশ দল কাল পরিকল্পনা অনুযায়ী প্রথম দুই কোয়ার্টারে খেলতে না পারলেও পরে গুছিয়ে নিয়েছে। বল দখলে সব সময় এগিয়ে ছিল বাংলাদেশ। রক্ষণ জমাট থাকায় প্রথম কোয়ার্টারে বেশি কিছু আক্রমণ গড়েও গোল আদায় করতে পরেনি মেক্সিকো। গোলরক্ষক অসীমও খেলেছেন আস্থার সঙ্গে। বছর খানেক নিষিদ্ধ থাকা জিমি মাঠে ফিরে দ্বিতীয় ম্যাচেই গোল করে দিলেন চেনা চেহারায় ফেরার আভাস।	1
ফেরানো গেল না তাঁকে জাতীয় দলের সাবেক খেলোয়াড় ও হকি কোচ মাহবুব হারুনের চোখে জল। কাঁদছেন ভাই জুবেল লুসাই, বোন মারিয়ান চৌধুরী। ফেডারেশনের সাধারণ সম্পাদক খাজা রহমতউল্লাহ থেকে শুরু করে আবাহনী ক্লাবের কর্মচারী পর্যন্ত অঝোরে কাঁদছিলেন। বঙ্গবন্ধু শেখ মুজিব মেডিকেল বিশ্ববিদ্যালয়ে ততক্ষণে আত্মীয়স্বজন ও শুভাকাঙ্ক্ষীর ভিড় জমতে শুরু করেছে। গণমাধ্যমকর্মীরাও জুম্মন লুসাইয়ের নিথর দেহের খোঁজে। হাসপাতালের নিবিড় পরিচর্যা কেন্দ্রের (আইসিইউ) বারান্দায় সাদা কাপড়ে ঢাকা জাতীয় দলের সাবেক হকি তারকা। একটু আগেই তিনি পৃথিবীর মায়া কাটিয়ে চলে গেছেন। গত শুক্রবার হঠাৎই আবাহনী ক্লাবে অসুস্থ হয়ে পড়েন ৫৯ বছর বয়সী খেলোয়াড়। দ্রুত বাংলাদেশ মেডিকেল কলেজ হাসপাতালে নেওয়ার এক দিন পর আনা হয় বঙ্গবন্ধু শেখ মুজিব মেডিকেল বিশ্ববিদ্যালয়ে। চিকিৎসকেরা তাঁকে দেখেই আশা ছেড়ে দিয়েছিলেন। তার পরও লাইফ সাপোর্ট দিয়ে চেষ্টা করা হয়েছিল। কাল বেলা তিনটা ৪৫ মিনিটের সময় আত্মীয়স্বজনের অনুমতি নিয়ে চিকিৎসকেরা খুলে ফেলেন তাঁর লাইফ সাপোর্ট। কর্তব্যরত চিকিৎসক এ কে এম হাবিবুল্লাহ শুধু এটুকুই বললেন, ‘তাঁর অবস্থা খুবই খারাপ ছিল। একপর্যায়ে ওনার মস্তিষ্ক নির্জীব হয়ে গিয়েছিল।’ ১৯৫৫ সালের ১২ আগস্ট সিলেটে জন্ম জুম্মন লুসাইয়ের। বাবা হারেঙ্গা লুসাইও হকি খেলতেন। জুম্মন একই সঙ্গে ফুটবল ও হকি খেলতেন। ফুটবল খেলেছেন শুধু সিলেটে। হকিটাই তাকে বেশি টানত। বাবাও চাকরির সুবাদে পুলিশেই খেলতেন। বাবার মাধ্যমেই প্রথম ১৯৭৮ সালে পুলিশের হয়ে প্রথম বিভাগে খেলা শুরু। আবাহনীতে যোগ দেন ১৯৮২ সালে। টানা ১৯৯৬ সাল পর্যন্ত খেলেছেন এই দলেই। এই ক্লাব ছিল তাঁর ‘নিজের বাড়ি’। জাতীয় দলের জার্সি গায়ে প্রথম খেলেন ১৯৮২ সালে, দিল্লি এশিয়াডে। খেলেন ১৯৮৬ সিউল এশিয়াডেও। ১৯৮৫ ঢাকা এশিয়া কাপে ইরানের বিপক্ষে হ্যাটট্রিক করেন। এই টুর্নামেন্টের অসাধারণ পারফরম্যান্সের সুবাদে ১৯৮৫ সালে বাংলাদেশের ইতিহাসের একমাত্র খেলোয়াড় হিসেবে জায়গা করে নেন বিশ্ব হকি একাদশে। বাংলাদেশের প্রথম পেনাল্টি কর্নার বিশেষজ্ঞ সর্বশেষ জাতীয় দলে খেলেন ১৯৮৯ সালে, এশিয়া কাপে। ছিলেন আবাহনী ক্লাবের হকি কোচ। সর্বশেষ বাংলাদেশ গেমসে মশাল প্রজ্বালন করেছিলেন জুম্মন। জুম্মন কেন আবাহনীর জুম্মন হয়ে জীবন কাটিয়ে গেলেন? কাল রহস্যটা খুলে বললেন জুম্মনের বড় বোন মারিয়ান, ‘বাবা ছিলেন বঙ্গবন্ধুর অন্ধ ভক্ত। বাবা চাইতেন ও শুধু আবাহনীতেই খেলুক।’ জুম্মনের স্ত্রী ও তিন ছেলে ভারতের মিজোরামে থাকেন। কাল রাতেই ঢাকায় পৌঁছানোর কথা তাঁদের। লাশ রাখা হয়েছে হিমঘরে। তাঁকে শেষবারের মতো সম্মান জানাতে আজ সকাল ১০টায় নেওয়া হবে প্রিয় ক্লাব আবাহনীতে। পরে মরদেহ নেওয়া হবে ফেডারেশনে। বিকেলে নেওয়া হবে সিলেটে নিজের বাড়িতে, সেখানেই হবে অন্ত্যেষ্টিক্রিয়া। জুম্মনের মৃত্যুতে শোকস্তব্ধ ক্রীড়াঙ্গন। তাঁকে শেষবারের মতো দেখতে হাসপাতালে আসেন আবাহনীর পরিচালক হারুনুর রশীদ, কাজী নাবিল আহমেদ এবং যুব ও ক্রীড়া উপমন্ত্রী আরিফ খান জয়সহ ক্রীড়াঙ্গনের অনেকে। দীর্ঘদিনের ক্লাব-সতীর্থ মাহবুব হারুন বলছিলেন, ‘তাঁর মতো প্রতিভাবান খেলোয়াড় আসবে কি না সন্দেহ। সেই ১৯৮৩ সালে ঢাকায় আসার পর থেকে আমি আবাহনীতে তাঁর সঙ্গে খেলছি। মাঠের বাইরেও অসাধারণ মানুষ ছিলেন তিনি।’ একটা দুঃখ, ২০১১ সালের জাতীয় ক্রীড়া পুরস্কারের জন্য মনোনীত হয়েও সেটি হাতে ছুঁয়ে দেখতে পারলেন না জুম্মন। ওটা যে দেওয়াই হয়নি। অন্তর্মুখী চরিত্রের জুম্মন বড় বোনকে বলেছিলেন, ‘দিদি দেখো, একদিন জাতীয় পুরস্কার হাতে নেব। প্রধানমন্ত্রী আমাকে ডাকবেন।’ এখন এই পুরস্কার হাতে নেবেন তাঁর কোনো স্বজন। সেদিন ওপর থেকে দেখে কী বলবেন জুম্মন?	1
শর্মাকে ছাড়িয়ে স্টার্ক-ফিঞ্চ এদিকে রোহিত শর্মার দুর্দান্ত সেঞ্চুরি, ওদিকে অ্যারন ফিঞ্চের ৯৬। ব্যাট হাতে আলো ছড়ালেন দুই দলের দুই ওপেনার, কিন্তু ব্যবধান গড়ে দিলেন মিচেল স্টার্ক। অস্ট্রেলিয়ান পেসারের ওয়ানডে ক্যারিয়ার-সেরা বোলিংয়ে বিফলে গেল রোহিতের সেঞ্চুরি, ফিঞ্চ পেলেন ম্যাচ জয়ের স্বাদ। ভারতকে ৪ উইকেটে হারিয়ে অস্ট্রেলিয়া পেল ত্রিদেশীয় সিরিজে টানা দ্বিতীয় জয়। ২৬৮ রানের লক্ষ্যে খেলতে নেমে শুরুটা খারাপ হয়নি অস্ট্রেলিয়ার। ডেভিড ওয়ার্নার ও অ্যারন ফিঞ্চের উদ্বোধনী জুটি দেয় ৫১ রান। উমেশ যাদবের বলে ওয়ার্নার ২৪ রানে ফিরে গেলেও শেন ওয়াটসনকে নিয়ে ৬৪ রানের জুটি গড়েন ফিঞ্চ। সবচেয়ে বড় জুটিতে ফিঞ্চের সঙ্গী ছিলেন অবশ্য স্টিভেন স্মিথ। তৃতীয় উইকেটে এ দুজনের ১০১ রানের জুটির পর হঠাৎই খেই হারিয়ে ফেলে অস্ট্রেলিয়া। ৩ উইকেটে ২১৯ থেকে ৩ উইকেট হারিয়ে ৬ উইকেটে ২৪৮ হয়ে যায় জর্জ বেইলির দল। ফিঞ্চ, বেইলি ও ম্যাক্সওয়েল পর পর ফিরে গেলে জমে ওঠে ম্যাচ। তবে ভারতের জেগে ওঠার আশাটিকে নিভিয়ে দেয় হাডিন-ফকনার অসমাপ্ত সপ্তম উইকেট জুটি। এর আগে ব্যাটে-বলে মূল লড়াইটা হয়েছে শর্মার সঙ্গে স্টার্কের। আগের দিন ইংল্যান্ডের বিপক্ষে ৪২ রানে ৪ উইকেট নিয়ে ম্যাচসেরা হওয়া স্টার্ক কাল আরও বেশি ভুগিয়েছেন ভারতীয় ব্যাটসম্যানদের। তাঁর গতি ও বাউন্সের মুখে একে একে শিখর ধাওয়ান, সুরেশ রায়না, মহেন্দ্র সিং ধোনি, অক্ষর প্যাটেলরা ফিরে গেলেও এক পাশে অবিচল ছিলেন রোহিত। অস্ট্রেলিয়ান বোলারদের শাসন করে ভারতীয় ওপেনার খেলেছেন ১৩৯ বলে ১৩৮ রানের দুর্দান্ত ইনিংস। মেলবোর্নে কোনো ভারতীয় ব্যাটসম্যানের সর্বোচ্চ ইনিংসও এটি। শেষ পর্যন্ত গ্লেন ম্যাক্সওয়েলের ক্যাচ বানিয়ে শর্মাকে ফিরিয়েছেন স্টার্কই। সব মিলিয়ে কাল ৪৩ রানে ৬ উইকেট স্টার্কের। শুধু নিজের ওয়ানডে ক্যারিয়ারের সেরা বোলিংই নয়, ঘরের মাঠে কোনো অস্ট্রেলিয়ান বোলারের সেরা পারফরম্যান্সও এটাই। ছাড়িয়ে গেছেন সিডনিতে ১৯৮১ সালে ভারতের বিপক্ষেই ১৫ রানে ৫ উইকেট পাওয়া গ্রেগ চ্যাপেলকে। মিচেল জনসনের অনুপস্থিতিতে বল হাতে অস্ট্রেলিয়ার বড় আস্থা হয়ে ওঠা স্টার্ক কাল টানা দ্বিতীয়বারের মতো হয়েছেন ম্যাচসেরাও। ক্রিকইনফো। সংক্ষিপ্ত স্কোর ভারত: ৫০ ওভারে ২৬৭/৮ (রোহিত ১৩৮, রায়না ৫১, ধোনি ১৯; স্টার্ক ৬/৪৩, সান্ধু ১/৫৮, ফকনার ১/৬৩)। অস্ট্রেলিয়া: ৪৯ ওভারে ২৬৯/৬ (ফিঞ্চ ৯৬, স্মিথ ৪৭, ওয়াটসন ৪১; যাদব ২/৫৫, ভুবেনশ্বর ১/৪৪, সামি ১/৪৪, প্যাটেল ১/৪৫)। ফল: অস্ট্রেলিয়া ৪ উইকেটে জয়ী। ম্যান অব দ্য ম্যাচ: মিচেল স্টার্ক।	1
অবশেষে স্বরূপে রিয়াল প্রথমার্ধ শেষে কার্লো আনচেলত্তির কপালে কি ভাঁজ পড়েছিল? পড়ারই কথা। প্রথমার্ধে মাথা কুটেও যে রিয়াল মাদ্রিদ গোল পায়নি। অ্যাটলেটিকো মাদ্রিদের সঙ্গে কোপা ডেল রের ধাক্কাটা তখনো হয়তো মনে পড়ছিল রোনালদোদের? দ্বিতীয়ার্ধে এসে খুঁজে পাওয়া গেল সেই দুর্দান্ত রিয়ালকে। ক্রিস্টিয়ানো রোনালদো লিগে ফিরলেন গোলের ধারায়, বেল-বেনজেমা-রদ্রিগেজরাও বেরিয়ে এলেন খোলস ছেড়ে। গেটাফের সঙ্গে ৩-০ গোলের জয়ে গত কদিনের দুঃস্বপ্নও কিছুটা হলেও ভুলল রিয়াল। প্রথম গোলের জন্য রিয়ালকে অপেক্ষা করতে হয়েছে ৬৩ মিনিট পর্যন্ত। বেনজেমার পাস থেকে রোনালদোর গোলে শুরু, এরপর গ্যারেথ বেলের গোল। রোনালদোই তাঁর দ্বিতীয় গোলে গেটাফের কফিনে ঠুকে দিয়েছেন শেষ পেরেক। ম্যাচ শেষে আনচেলত্তি স্বীকার করলেন প্রথমার্ধে রিয়াল নিজেদের মতো খেলতে পারেনি, ‘এটা সত্যি প্রথমার্ধে আমাদের খেলায় ধারটা ছিল না। শুরুতে আমরা একটু শ্লথ ছিলাম। তবে দ্বিতীয়ার্ধে দল অনেক ভালো খেলেছে।’ আলাদা করে বেনজেমার কথা বললেন, ‘আমার মনে হয় পুরো দলটাই ভালো খেলেছে, তবে করিম বেনজেমার অ্যাসিস্ট আমাদের জন্য ম্যাচটা উন্মুক্ত করে দিয়েছে। ওটা ছিল অসাধারণ।’ এএফপি।	1
জাতীয় লিগ ২৫ জানুয়ারি থেকেই অবরোধের কারণে জাতীয় ক্রিকেট লিগ পেছানোর গুঞ্জন শোনা যাচ্ছিল। তবে শেষ পর্যন্ত ১৬তম জাতীয় লিগ শুরু হচ্ছে পূর্বঘোষিত ২৫ জানুয়ারি থেকেই। কাল প্রথম দুই রাউন্ডের ফিকশ্চারও ঘোষণা করে দিয়েছে বিসিবির টুর্নামেন্ট কমিটি। তবে অবরোধের কারণে এই দুই রাউন্ডের খেলা রাখা হয়েছে মিরপুর, ফতুল্লা ও বিকেএসপিতে। টুর্নামেন্ট কমিটির সদস্যসচিব ওমর হোসেন কাল মুঠোফোনে জানালেন, ‘সামনে বিসিএল আছে। জাতীয় লিগ পেছানোর সুযোগ নেই। অবরোধের মধ্যেও তাই ঢাকা ও ঢাকার আশপাশের মাঠে খেলা শুরু করে দিচ্ছি। অবরোধ উঠে গেলে ঢাকার বাইরেও খেলা হবে।’ নির্বাচক কমিটি প্রতিটি বিভাগীয় দলের জন্য ১৮ সদস্যের চূড়ান্ত দল নির্বাচন করে দিয়েছে। কাল বিসিবি ঘোষণা করেছে সেই দলও।	1
সিটিকে হারাল আর্সেনাল ধাক্কা খেল ম্যানচেস্টার সিটির শিরোপাস্বপ্ন। ইংলিশ প্রিমিয়ার লিগের বর্তমান চ্যাম্পিয়নরা কাল ০-২ গোলে হেরে গেছে আর্সেনালের কাছে। ১২ ম্যাচ পর সিটিকে প্রথম হার উপহার দেওয়ায় সবচেয়ে বড় অবদান সান্তি কাজোরলার। ২৪ মিনিটে পেনাল্টি থেকে গোল করার পর ৬৭ মিনিটে অলিভিয়ের জিরুকে দিয়ে আরেকটি গোল করানো—২০১০ সালের পর ইতিহাদে আর্সেনালকে প্রথম জয় উপহার দিলেন কাজোরলা। এএফপি।	1
উজবেকদের কাছে সৌদির হার এশিয়ান কাপের কোয়ার্টার ফাইনালে উঠল উজবেকিস্তান। উজবেকদের কাছে কাল অপ্রত্যাশিতভাবে ৩-১ গোলে হেরে গেছে তিনবারের চ্যাম্পিয়ন সৌদি আরব। আল সালাউয়ির গোলে প্রথমে এগিয়ে গিয়েছিল সৌদি আরবই। কিন্তু পরে ঘুরে দাঁড়ায় উজেবেকিস্তান। রাশিদভ ২টি এবং শোদিয়েভ একটি গোল করেন। শেষ আটে উজবেকিস্তানের প্রতিপক্ষ দুবারের চ্যাম্পিয়ন দক্ষিণ কোরিয়া। এএফপি।	1
খরুচে বোলিং জোহানেসবার্গে ডি ভিলিয়ার্স-ঝড়ের বেশিটাই গেছে জেরোম টেলর ও জেসন হোল্ডারের ওপর দিয়ে। ৯ ওভারে ৯১ রান দিয়েছেন হোল্ডার, টেলর দিয়েছেন ১০ ওভারে ৯৫। নিজেকে একটু দুর্ভাগা ভাবতে পারেন টেলর। ওয়ানডেতে ওয়েস্ট ইন্ডিজের সবচেয়ে খরুচে বোলিংয়ের রেকর্ড যে উঠল তাঁর হাতেই। অধিনায়ক হোল্ডার ঠিক তাঁর পরই। কাল এ দুজন তালিকার শীর্ষ দুটি স্থান দখল করার আগে ওয়েস্ট ইন্ডিজের হয়ে সবচেয়ে খরুচে বোলিং ছিল কেমার রোচের। ২০১১ সালে ইন্দোরে ভারতের বিপক্ষে ১০ ওভারে দিয়েছিলেন ৮৮ রান। ওয়ানডেতে খরুচে বোলিংয়ের তালিকা করলে অবশ্য এঁরা সবাই থাকবেন অনেক নিচে। শীর্ষস্থানটা অস্ট্রেলিয়ান মিডিয়াম পেসার মিক লুইসের। এই জোহানেসবার্গেই ২০০৬ সালে সবচেয়ে বেশি রান তাড়া করে দক্ষিণ আফ্রিকার জেতা বিখ্যাত সেই ম্যাচে লুইস ১০ ওভারে দিয়েছিলেন ১১৩ রান!	1
মাহমুদউল্লাহও এখন আত্মবিশ্বাসী জায়গাটা আগে ছিল ছয়-সাতে। কিন্তু গত জিম্বাবুয়ে সিরিজে সাফল্য দেখলেন চারে উঠে। পাঁচ ওয়ানডের সিরিজের শেষ দুই ম্যাচে অপরাজিত ৮২ আর ৫১ রানে। এ ছাড়া টেস্ট সিরিজেও সফল হয়েছেন চারে খেলেই। অস্ট্রেলিয়া-নিউজিল্যান্ড বিশ্বকাপেও কি তাহলে ব্যাটিং অর্ডারের চারেই দেখা যাবে মাহমুদউল্লাহকে? প্রশ্নটার উত্তর নির্ভর করছে অনেক ‘যদি’ ও ‘কিন্তু’র ওপর। তবে বিশ্বকাপে যেখানেই ব্যাটিং করুন না কেন, গত ১ ডিসেম্বর শেষ হওয়া জিম্বাবুয়ে সিরিজের পারফরম্যান্স মাহমুদউল্লাহকে ফিরিয়ে দিয়েছে হারানো আত্মবিশ্বাস। এর আগে সময়টা এমনই খারাপ যাচ্ছিল যে, মাহমুদউল্লাহ দলে কেন—সেই প্রশ্নও বেশ জোরেশোরে উঠে গিয়েছিল। জিম্বাবুয়ে সিরিজের পর সেসব প্রশ্ন সমাধিস্থ। বিশ্বকাপে মাহমুদউল্লাহও দলের বড় আশার জায়গা। মিরপুরে কাল অনুশীলন বিরতির সংবাদ সম্মেলনে তাঁর কথায়ও পাওয়া গেল প্রতিজ্ঞা, ‘মাঝে একটা বছর হয়তো খুব বাজে সময় গেছে। তবে জিম্বাবুয়ে সিরিজে আত্মবিশ্বাসটা বেড়েছে। চেষ্টা করব এটার ধারাবাহিকতা ধরে রেখে দলের জন্য বড় কিছু করার।’ সেটার জন্য চার নম্বরেই ব্যাটিং করতে হবে এমন কোনো কথা নেই। ‘আমি ৬, ৭ ও ৮ নম্বরে ব্যাটিং করেছি। জিম্বাবুয়ে সিরিজে চার নম্বরে ব্যাটিং করলাম। তবে আমাকে যেখানে দেওয়া হবে সেখানেই আমি ব্যাটিং করার জন্য প্রস্তুত আছি’—বলছিলেন সাবেক সহ-অধিনায়ক। মাহমুদউল্লাহর নিজেকে ফিরে পাওয়ার এই সাফল্যে মিশে আছে অনেক অনেক পরিশ্রমের গল্প। শুধু পারফরম্যান্স নয়, মেদহীন ঝরঝরে শরীরটাও বলছে সে কথা। ওজন কমিয়ে ফেলার প্রসঙ্গে মুচকি হেসে বললেন, ‘ওয়েস্ট ইন্ডিজ সিরিজ থেকেই চেষ্টা করছিলাম। ফিজিক্যাল ফিটনেসটা একটু বাড়ানোর চেষ্টা করেছি। ট্রেনারের সঙ্গে কথা বলেছি। এতে আমার জন্য অনেক ভালো হয়েছে। পারফরম্যান্সেও ইতিবাচক ফল পাচ্ছি।’ ব্যাটসম্যান মাহমুদউল্লাহর পাশাপাশি বিশ্বকাপে বাংলাদেশ দলের প্রয়োজন হতে পারে স্পিনার মাহমুদউল্লাহকেও। বাংলাদেশ দলের তিন বিশেষজ্ঞ স্পিনারই বাঁহাতি। পরিস্থিতির প্রয়োজনে বোলিং প্রান্তে বৈচিত্র্য আনতে অধিনায়ক মাশরাফি বিন মুর্তজা তাই অফ স্পিনার মাহমুদউল্লাহকেও ডেকে আনতে পারেন। বোলিং নিয়ে আলাদা পরিকল্পনা আছে মাহমুদউল্লাহর নিজেরও, ‘বোলিং নিয়ে আমার একটা পরিকল্পনা সব সময়ই থাকে। আমি নিয়ন্ত্রিত বোলিং করার চেষ্টা করি। বিশ্বকাপেও সেই চেষ্টা করব।’ অস্ট্রেলিয়ার কন্ডিশন পেস-সহায়ক হলেও মাহমুদউল্লাহর বিশ্বাস, স্পিনারদেরও সেখান থেকে কিছু পাওয়ার থাকবে। তবে সে জন্য প্রয়োজন মনে করছেন সঠিক চিন্তাভাবনার, ‘যেহেতু অস্ট্রেলিয়ায় কন্ডিশনটা কঠিন, লাইন-লেংথ নিয়ে সতর্ক থাকতে হবে। ম্যাচ পরিস্থিতি চিন্তা করে বল করতে হবে।’ সেটা করতে পারলে বাংলাদেশ দলের স্পিনারদের ভালোই সম্ভাবনা দেখছেন তিনি, ‘অফ স্পিনার আমি আর নাসির আছি। বাঁহাতি স্পিনার আছে সাকিবসহ তিনজন। আমি বলব আমাদের স্পিন কম্বিনেশনটা ভালো। পেসাররা ভালো একটা শুরু এনে দিতে পারলে আমরা স্পিনাররা রানের চাকাটা আটকে রাখতে পারব।’ বিশ্বকাপে বাংলাদেশ দলের প্রাথমিক লক্ষ্য শেষ আটে যাওয়া। তবে সেটার জন্য পুরো টুর্নামেন্টেই ভালো খেলাটা জরুরি বলে মানেন মাহমুদউল্লাহ। তবে আপাতত তাঁর দৃষ্টি আফগানিস্তানের বিপক্ষে ১৮ ফেব্রুয়ারির প্রথম ম্যাচে, ‘বিশ্বকাপে ভালো করার ব্যাপারে দলের সবাই খুব আত্মবিশ্বাসী। আমার মনে হয় প্রথম ম্যাচে ইতিবাচক ফল দিয়ে শুরু করতে পারলে আমাদের জন্য লক্ষ্যে পৌঁছানো সহজ হবে।’ সেই লক্ষ্য আপাতত কোয়ার্টার ফাইনাল হলেও ক্রিকেটারদের একটু চেষ্টা, ভালো করার আকাঙ্ক্ষা বাড়িয়ে দিতে পারে পরিধি।	1
বিশ্বকাপ দলকে শুভেচ্ছা জানাবেন প্রধানমন্ত্রী অস্ট্রেলিয়ার পথে উড়ান ২৪ জানুয়ারি রাতে। তার আগে বিশ্বকাপ দলের অনুশীলন হবে শুধু আজ ও আগামীকাল। পরশুর দিনটা কাটবে ফটোসেশন আর কোচ-অধিনায়কের আনুষ্ঠানিক সংবাদ সম্মেলনে। এরপর এক দিনের বিশ্রাম নিয়ে অস্ট্রেলিয়ার উদ্দেশে যাত্রা। এই যাত্রায় মাশরাফি বিন মুর্তজার দলের সঙ্গী হবে প্রধানমন্ত্রী শেখ হাসিনার শুভেচ্ছাও। বিসিবি সূত্রে জানা গেছে, আগামীকাল রাতে বিশ্বকাপগামী বাংলাদেশ দলকে গণভবনে আমন্ত্রণ জানিয়েছেন প্রধানমন্ত্রী। উদ্দেশ্য, বিশ্বকাপ দলকে নৈশভোজে আপ্যায়িত করে শুভকামনা জানানো। ঢাকায় অস্ট্রেলিয়ান হাইকমিশনও বিশ্বকাপ উপলক্ষে শুভকামনা জানাবে বাংলাদেশ দলকে। অস্ট্রেলিয়া দিবস উপলক্ষে আজ সন্ধ্যায় ক্রিকেটারদের আমন্ত্রণ জানিয়েছে হাইকমিশন। 	1
তাইজুলের সামান্য চোট বিকেলের অনুশীলনে নেটে ব্যাট করছিলেন। হঠাৎই শফিউল ইসলামের একটা বল এসে লাগল ব্যাটসম্যান তাইজুল ইসলামের বাঁ হাতে। ব্যথা পেয়ে সঙ্গে সঙ্গে তিনি নেট ছেড়ে উঠে যান। করেননি বোলিংও। পরে অবশ্য জানা গেছে, চোটটা সামান্যই। বিশ্বকাপ দলের ম্যানেজার খালেদ মাহমুদ কাল রাতে নিশ্চিত করেছেন, ‘তাইজুলের বাঁ হাতের কবজির সামান্য ওপরে বল লেগেছে। তবে এক্স-রেতে খারাপ কিছু ধরা পড়েনি। চিন্তার কিছু নেই, ও ভালো আছে।’ ভালো বোধ করলে আজই অনুশীলনে নামার কথা তাইজুলের। নয়তো থাকতে পারেন এক দিনের বিশ্রামে।	1
ক্রিকেটে হলুদ কার্ড চান ক্রো-রুটরা এখন ভারত-অস্ট্রেলিয়া ম্যাচ মানেই আগুনে লড়াই। মাঠে ও মাঠের বাইরে নিয়মিত কথার লড়াই। টেস্ট সিরিজজুড়েই চলেছে মিচেল জনসন আর বিরাট কোহলির বাগ্যুদ্ধ। ত্রিদেশীয় সিরিজে এসেও বন্ধ হয়নি সেটা। মেলবোর্নে পরশু ভারতীয় ব্যাটসম্যান রোহিত শর্মার সঙ্গে কথার লড়াইয়ে জড়িয়েছেন অস্ট্রেলিয়ার ডেভিড ওয়ার্নার। শুধু তা-ই নয়, এর আগে ইংল্যান্ডের বিপক্ষে ম্যাচটাতেও জো রুটের সঙ্গে তপ্ত বাক্যবিনিময় হয়েছে ওয়ার্নারের। রোহিতের সঙ্গে মাঠে তর্কে জড়ানোর কারণে ম্যাচ ফির ৫০ শতাংশ জরিমানাও গুনেছেন ওয়ার্নার। তবে এমন অল্প সাজাতে এটা বন্ধ করা যাবে না বলে মনে করেন সাবেক নিউজিল্যান্ড ওপেনার মার্টিন ক্রো। স্লেজিংয়ের জন্য আরও বড় সাজা চান তিনি। চান ফুটবলের মতো ক্রিকেটেও হলুদ-লাল কার্ডের প্রচলন। ক্রিকইনফোতে এক কলামে কিউই কিংবদন্তি লিখেছেন, ‘শিগগির এমন একদিন আসবে যখন এই স্লেজিং ক্রিকেটের গায়ে কালিমা লেপন করবে। এসব ক্ষেত্রে যারা দোষী তাদের লম্বা সময়ের জন্য খেলার বাইরে পাঠাতে হবে।’ সেটা কীভাবে তাও উদাহরণ দিয়ে বুঝিয়েছেন ক্রো, ‘দুবার কেউ হলুদ কার্ড পেলে সেটা লাল কার্ডে পরিণত হবে এবং শাস্তি হিসেবে তাকে ছয় মাস নিষিদ্ধ হতে হবে।’ ক্রোয়ের প্রস্তাব সমর্থন করেছেন ইংলিশ অলরাউন্ডার জো রুটও, ‘খেলোয়াড়দের মধ্যে পারস্পরিক শ্রদ্ধা থাকতে হবে। গত ছয় মাসে এমন সব ব্যাপার ঘটেছে যা ক্রিকেটের জন্য ভালো নয়।’ অবশ্য শাস্তি পেলেও ওয়ার্নার আত্মপক্ষ সমর্থন করে বলেছেন, ‘রোহিত আমাকে হিন্দিতে কিছু বলেছিল৷ আমি হিন্দি বুঝি না৷ তাই অত্যন্ত ভদ্রভাবেই তাকে বলেছিলাম, ইংরেজিতে কথা বলো। রোহিত পরে কথাটা ইংরেজিতেও বলে। কিন্তু কথাটির মানে যা দাঁড়ায়, সেটা আসলে প্রকাশের অনুপযুক্ত।’ এএফপি, ক্রিকইনফো।	1
আগেই ফিরবেন ক্লার্ক হ্যামস্ট্রিংয়ের চোট নিয়েও বিশ্বকাপ দলে আছেন মাইকেল ক্লার্ক। তবে শর্ত সাপেক্ষে। বিশ্বকাপে অস্ট্রেলিয়ার দ্বিতীয় ম্যাচের আগেই চোট কাটিয়ে উঠতে হবে তাঁকে। ২১ ফেব্রুয়ারি বাংলাদেশের বিপক্ষে ওই ম্যাচে যদি টস করতে না পারেন ক্লার্ক, তবে দলে আর জায়গা নেই! অবশ্য পুনর্বাসন-প্রক্রিয়ায় থাকা ক্লার্ক নাকি সেরে উঠছেন বেশ দ্রুতই। কাল মেলবোর্নে অধিনায়কের সর্বশেষ শারীরিক অবস্থা জানাতে গিয়ে কোচ ড্যারেন লেম্যান বলেছেন, ‘ও নেটে কিছুক্ষণ ব্যাটও করেছে। যেটা খুবই আনন্দের সংবাদ। আমরা প্রার্থনা করছি। সে সময়সীমার আগেই সেরে উঠছে।’ আর এ কারণেই লেম্যানের প্রত্যাশা, দ্বিতীয় ম্যাচ নয়, ক্লার্ককে পাওয়া যেতে পারে প্রথম ম্যাচ থেকেই। এমনকি বিশ্বকাপে অস্ট্রেলিয়ার দু-একটা প্রস্তুতি ম্যাচেও খেলার সম্ভাবনা আছে তাঁর, ‘আমরা চাইব সে যাতে প্রস্তুতি ম্যাচও খেলতে পারে। তবে চিকিৎসকদের সঙ্গে পরামর্শ করেই সিদ্ধান্ত নেব।’ এএফপি।	1
শুরু হয়ে গেল বদল পায়ে চোট পেয়েছিলেন এ মাসের শুরুতেই। দুবাইয়ে আয়ারল্যান্ডের অনুশীলন ক্যাম্প থেকে তাই টিম মুরটাগকে অস্ত্রোপচারের জন্য যেতে হয় ইংল্যান্ডে। মিডলসেক্সের এই পেসার বিশ্বকাপের আগেই পুরো ফিট হয়ে যাবেন বলে আশা করেছিল আয়ারল্যান্ড। কিন্তু কাল জানা গেছে, সেই সম্ভাবনা একেবারেই নেই। সুস্থ হয়ে মাঠে ফিরতে আরও অনেক সময় লাগবে। বাধ্য হয়েই মুরটাগের বদলি হিসেবে আয়ারল্যান্ড বিশ্বকাপ দলে ডেকেছে আরেক পেসার ম্যাক্স সরেনসেনকে। বিশ্বকাপের দলে শুরুতে জায়গা না পেলেও দুবাইয়ে আয়ারল্যান্ডের অনুশীলন ক্যাম্পেই ছিলেন সরেনসেন। চূড়ান্ত দলে জায়গা পেয়েও এভাবে বিশ্বকাপ থেকে ছিটকে যাওয়ায় ৩৩ বছর বয়সী মুরটাগের জন্য সহমর্মিতা জানিয়েছেন আয়ারল্যান্ড ওয়েস্ট ইন্ডিয়ান কোচ ফিল সিমন্স। এএফপি।	1
গেরো খুলবে পাকিস্তান! এ যেন পাকিস্তানের এক অন্তহীন আক্ষেপ! বিশ্বকাপে তারা কখনো হারাতে পারেনি ভারতকে। অন্য কোনো টুর্নামেন্ট হলে সমস্যা নেই। শুধু নামটা বিশ্বকাপ হলেই কী যেন হয়ে যায় পাকিস্তানের। এবার তো বিশ্বকাপে নিজেদের প্রথম ম্যাচটাই ভারতের বিপক্ষে। বহু বছরের গেরোটা কি এবার খুলতে পারবে মিসবাহ-উল-হকের দল? অস্ট্রেলিয়া-নিউজিল্যান্ডের মাঠে সর্বশেষ বিশ্বকাপ দিয়ে যিনি প্রথম আলোয় আসেন সেই ইনজামাম-উল-হকের বিশ্বাস, এবার পাকিস্তান পারবে। ৪৪ বছর বয়সী সাবেক পাকিস্তান অধিনায়ক বলেছেন, ‘আমি চাই আমাদের ছেলেরা এই তথ্যটা ভুলে গিয়ে ইতিবাচক মানসিকতা নিয়ে মাঠে নামুক। চাই ওরা স্বাভাবিক খেলাটা খেলুক। আশা করছি, এবার ওরা গেরোটা খুলতে পারবে।’ তারুণ্য এবং অভিজ্ঞতার মিশ্রণে পাকিস্তান দলটাকে দারুণ ভারসাম্যপূর্ণ বলে মনে করেন তিনি। সে কারণেই বিশ্বকাপেও তারা জ্বলে উঠবে বলে আশাবাদী ইনজামাম, ‘১৯৯২ বিশ্বকাপেও আমরা তলানিতে চলে গিয়েছিলাম। কিন্তু একবার যখন আমরা পারফর্ম করতে শুরু করলাম, আল্লাহ আমাদের জন্য সাফল্যের দরজা খুলে দিলেন এবং আমরাই জিতলাম।’ দ্য ডন।	1
ব্যাটিংয়েই যেতে চাননি ডি ভিলিয়ার্স! অতিমানবীয় ইনিংসে নাড়িয়ে দিয়েছেন ক্রিকেট-দুনিয়া। এক ইনিংসেই ওলট-পালট করে দিয়েছেন রেকর্ড বইয়ের ১১টি পাতা। অথচ পরশু সেই সময় ব্যাটিংয়েই নামতে চাননি এবি ডি ভিলিয়ার্স! নেমেছিলেন কোচের পীড়াপীড়িতে। এমনিতে তিনে ব্যাট করেন ফাফ ডু প্লেসি। তবে উদ্বোধনী জুটিতে হাশিম আমলা ও রাইলি রুশো যখন ৩৫ ওভার ছাড়িয়ে গেল, ব্যাটিং অর্ডারে এল পরিবর্তন। অধিনায়ক ডি ভিলিয়ার্সের চাওয়া ছিল বাঁহাতি ডেভিড মিলার যাক উইকেটে, কোচ রাসেল ডমিঙ্গো অনড়। ডি ভিলিয়ার্সকেই যেতে হবে! ম্যাচ শেষে ড্রেসিংরুমের ওই নাটকের কথা বলছিলেন ডি ভিলিয়ার্স নিজেই, ‘আমি রাসেলকে চার থেকে পাঁচবার বলেছি, “তুমি নিশ্চিত যে আমিই নামব? ডেভিড মিলার নয়!” রাসেল বলল, “হুম, অবশ্যই তুমি যাবে।” ২-৩ ওভার পর বোলিংয়ে এল বাঁহাতি স্পিনার সুলিমান বেন। তখন আমি আবার গিয়ে রাসেলকে বললাম, “এখন নিশ্চয়ই ডেভিড নামবে?” কিন্তু সে আবার বলল, “না, তুমিই নামবে।” রাসেলের বিশ্বাস ছিল, আমি নেমেই স্ফুলিঙ্গ দেখাতে পারব, ইনিংসকে আরও গতিময় করতে পারব। নিজের ওপর আমার বিশ্বাস ছিল, কিন্তু মনে হচ্ছিল ওই মুহূর্তে ডেভিড আরও ভালো পারবে।’ কিন্তু এরপর যা হলো, সেটি ছাড়িয়ে গেছে তাঁর সুদূরতম কল্পনাকেও। অনিচ্ছায় নেমেও তাই দিন শেষে ডি ভিলিয়ার্স বললেন, ‘দিনটি ছিল আমার!’ দিনটি যে তাঁরই ছিল, দেখেছে পুরো ক্রিকেট-বিশ্ব, উপলব্ধি করেছেন ক্যারিবিয়ান বোলাররা। দক্ষিণ আফ্রিকা অধিনায়কের কাছ থেকে বিশেষ ধন্যবাদ পেয়েছেন নিশ্চয়ই কোচও! ৩৯ ওভারে গিয়েছিলেন উইকেটে। সঙ্গী ব্যাটসম্যান হাশিম আমলাকে বলেছিলেন, ২-১ ওভার দেখে চালিয়ে খেলবেন। তবে চালিয়েছেন শুরু থেকেই, প্রথম বলেই চার। জানালেন, এরপর আর শট খেলা ছাড়া অন্যকিছু ভাবেননি, ‘আমি শুধু আগ্রাসী ব্যাটিং করতে চেয়েছি। কোনো চাপ ছিল না। ওভার বেশি ছিল না, জানতাম আউট হয়ে গেলেও আমার পরে এমন কজন আছে যারা আক্রমণাত্মক ব্যাটিং করতে পারে। সব সময় উইকেটে গিয়েই শট খেলা যায় না। বেশির ভাগ সময়ই একটু সময় নিতে হয়, কষ্ট করতে হয়। এই দিনটি ছিল ব্যতিক্রম। প্রথম দুটি শট মাঝ ব্যাটে লাগল, তারপর শুধু এগিয়ে যাওয়া। মাঝেমধ্যে থিতু হওয়ার আগ পর্যন্ত খাটতে হয় বেশ। এদিন শুরু থেকেই হয়ে গেছে।’ প্রতিপক্ষ অধিনায়ক জেসন হোল্ডারের ৯ বলে ৪৫ নিয়েছেন ডি ভিলিয়ার্স, ডোয়াইন স্মিথের ১০ বলে ৩৯, আন্দ্রে রাসেলের ১২ বলে ৩৫ আর জেরম টেলরের ১৩ বলে ৩০! বল ফেলার জায়গাই পাচ্ছিলেন না ক্যারিবিয়ানরা। ম্যাচ শেষে দিনেশ রামদিনের কণ্ঠে ফুটে উঠল সেই অসহায়ত্ব, ‘আমরা চাইছিলাম ওর শরীর থেকে দূরে বল করতে। কিন্তু কিছুই কাজে লাগেনি। বোলিং ও ফিল্ডিং নিয়ে ছেলেখেলা করেছে এবি।’ এএফপি, ক্রিকইনফো।	1
অ্যান্ডারসনের স্যালুট এবি ডি ভিলিয়ার্স যখন ক্যারিবিয়ান বোলারদের ঘুম হারাম করছেন, বিশ্বের আরেক প্রান্তে কোরি অ্যান্ডারসন তখন গভীর ঘুমে। ঘুম থেকে উঠে কিউই অলরাউন্ডার জানলেন, তিনি এখন আর ওয়ানডের দ্রুততম সেঞ্চুরিয়ান নন! শ্রীলঙ্কার বিপক্ষে ওয়ানডের জন্য নিউজিল্যান্ড দল নেলসনে। সেখান থেকেই ডি ভিলিয়ার্সকে শুভেচ্ছা জানিয়েছেন অ্যান্ডারসন, ‘রেকর্ডের জন্মই ভাঙার জন্য। এবি কে অভিনন্দন, ইনিংসটি নিশ্চয়ই ছিল দুর্দান্ত! সেঞ্চুরির পর আরও এগিয়ে ৪৪ বলে ১৪৯ করা ইনিংসটিকে আরও বিশেষ কিছু করে তুলেছে। ওকে স্যালুট। আমি এখনো হাইলাইটস দেখিনি, তবে ধারণা করতে পারি, হাইলাইটস প্যাকেজটি খুব দ্রুত হবে!’ অ্যান্ডারসনের রেকর্ডের চেয়েও ৫ বল কমিয়ে এনেছেন ডি ভিলিয়ার্স। তবে এই রেকর্ডও ভাঙতে পারে, ধারণা অ্যান্ডারসনের, ‘কখনো না বলা উচিত নয়। ৩১ বলে সেঞ্চুরি মানে আসলেই অনেক দ্রুতগতির। তবে সামনেই বিশ্বকাপ। রেকর্ড ভাঙার ভালো সুযোগ অনেকের সামনেই!’	1
চমক এমনিতে ওয়েস্ট ব্রমের সঙ্গে এভারটনের ম্যাচটি নিয়ে বাড়তি আগ্রহ থাকার কথা নয়। গভীর রাতে ম্যাচ, তাও আবার বড় দলের নয়, কাল অনেকেই হয়তো দেখেননি খেলাটা। তবে খেলাটা দেখলে একজনকে টিভি পর্দায় হয়তো দেখছেন। সিলভেস্টার স্ট্যালোনকে যে কাল এভারটনের মাঠ গুডিসন পার্কে দেখা যাওয়ার কথা! র্যাম্বো ও রকিখ্যাত এই হলিউড অভিনেতা এভারটনের পুরোনো ভক্ত। আট বছর আগে রিডিংয়ের সঙ্গে একটা ম্যাচ দেখেছিলেন এভারটনের মাঠে। কাল শুধু তাঁর থাকার কথাই ছিল না, প্রথমার্ধ শেষে মাঠের বড় পর্দায় ছোটখাটো একটা ভাষণও দেওয়ার কথা। এ মুহূর্তে ক্রিড নামে নতুন একটা ছবির কাজ করছেন স্ট্যালোন। হয়তো সেটির প্রচারণা করছেন। ছবিতে স্ট্যালোনের সঙ্গে কাজ করছেন বক্সার ও এভারটনের আরেক ভক্ত টনি বেল্লেউ। তিনিই ‘ফাঁস’ করে দিয়েছেন চমক-জাগানিয়া তথ্যটি। গার্ডিয়ান।	1
মামলা পিছু না ছাড়া চোটের কাছে হার মেনে বিদায় জানিয়েছিলেন ক্রিকেটকে। সেই চোটকেই এখন আশীর্বাদ বানাতে চাইছেন স্টুয়ার্ট ম্যাকগিল! ১৯৯৮ থেকে ২০০৭ পর্যন্ত ক্রিকেট অস্ট্রেলিয়ার চুক্তিতে ছিলেন ম্যাকগিল। ২০০৮-০৯ মেয়াদেও নাকি তাঁকে চুক্তির প্রস্তাব দিয়েছিল বোর্ড। কিন্তু একের পর এক চোটে ২০০৮ সালের মে মাসে অবসর নিতে বাধ্য হন এই লেগ স্পিনার। তাঁর দাবি, আগের চুক্তির সময় বোর্ড চোট নীতি অনুযায়ী মাঠের বাইরে থাকার সময়ও বেতন-ভাতা দিলেও দেয়নি ওই শেষ সময়ে। ম্যাচ ফি ও প্রাইজমানি বাবদ নাকি ক্রিকেট অস্ট্রেলিয়ার কাছে প্রায় ১৬ লাখ ৫০ হাজার অস্ট্রেলিয়ান ডলার পাওয়া আছে তাঁর। এই দীর্ঘ সময়ে এসবের সুদ জমেছে আরও প্রায় ১০ লাখ ডলার। সব মিলিয়ে প্রায় ২৬ লাখ ডলার দাবি করে সুপ্রিম কোর্ট অব ভিক্টোরিয়ায় বোর্ডের বিরুদ্ধে মামলা করেছেন ম্যাকগিল। এএফপি, ক্রিকইনফো।	1
অপরিহার্য এবার ইংলিশ প্রিমিয়ার লিগে ইয়াইয়া তোরে খেলেননি এমন চার ম্যাচেই পয়েন্ট হারিয়েছে ম্যানচেস্টার সিটি (৩ ড্র, ১ হার)।	1
মামুনুলদের আবাহনী-শিক্ষা হাড় কাঁপানো শীত জেঁকে বসছিল সকাল থেকেই। সূর্য ডুবতেই রীতিমতো বরফ পড়া কোনো ভূখণ্ড যেন। বিকেএসপির ১ নম্বর ফুটবল মাঠে কুয়াশার রাজত্বও শুরু হয়ে গেছে ততক্ষণে। আবাহনী টিম বাস সেটি ভেদ করে রওনা দিল ঢাকায়। সঙ্গে নিয়ে গেল কয়েক ঘণ্টার সংক্ষিপ্ত বিকেএসপি সফরে জাতীয় দলকে হারানোর দুর্দান্ত এক অনুভূতি। এটি নিছকই অনুশীলন ম্যাচ। তাতে কী, দুই গোলের সহজ জয় আবাহনীকে উচ্ছ্বসিত করবেই। তবে জাতীয় দলের হতাশায় নুয়ে পড়ার কারণ দেখেননি কোচ সাইফুল বারী। বঙ্গবন্ধু কাপের আগে প্রথম অনুশীলন ম্যাচে নিজেদের দেখে নেওয়ার সুযোগটাই বরং তাঁর দলের জন্য হলো মহার্ঘ। কিন্তু লাল-সবুজ জার্সির মালিকদের জন্য এটি সতর্ক সংকেতও বটে। আবাহনী যেন নীরবে মামুনুল-এমিলিকে বলে গেল, ‘ভাই, প্রতি-আক্রমণ ঠেকানোর সামর্থ্য থাকা চাই তোমাদের। বেশি প্রেসিং করে খেলতে গিয়ে রক্ষণ অরক্ষিত রেখো না। বল পজেশন রেখে আক্রমণে যাও, গোল খেয়ো না। গোল পেতে প্রতিপক্ষের সীমানায় নিখুঁত হও। এলোমেলো শট নিয়ো না বারে। বল হারালে দ্রুত নেমে আসার শক্তি অর্জন করো।’ সত্যি বলতে এই সীমাবদ্ধতাগুলো পরিষ্কারভাবে জানিয়ে দিল জাতীয় দলকে। একটা ক্লাবের কাছে জাতীয় দলের ২ গোলে হার দৃষ্টিকটু। তা ছাড়া জাতীয় দলের জার্সিতে তো আবাহনীরও চারজন খেলোয়াড় ছিল। তার পরও হার এড়াতে না-পারা ব্যর্থতা। আবাহনীর তিন হাঙ্গেরিয়ানই আসলে ব্যবধানটা গড়েছেন। স্ট্রাইকার সাবোলস চরবা আলাদা হয়ে রইলেন বাকিদের ছাপিয়ে। দ্বিতীয়ার্ধে দারুণ গোল দুটি করলেন জর্জ কোটানের দলে নবাগত নাম্বার টেন! আবাহনীর শাহেদ ও কমলও মাঠ দাপিয়ে এই শীতের বিকেলে জ্বলে উঠেছেন। জাতীয় দলের তারকাদের চেয়ে তাঁরা অকুণ্ঠ প্রশংসা পেলেন সবার। এতই যে, কোচ সাইফুল বারী এই দুজনকে জাতীয় দলের স্কোয়াডে ডাকার ইঙ্গিতই দিলেন। আবাহনী ৫-৩-২, জাতীয় দল ৪-৩-৩ ছকে খেলল। প্রথমার্ধে নামানো সাইফুলের দ্বিতীয় একাদশ আবাহনীর সঙ্গে কুলিয়ে উঠতে পারছিল না তেমন। দ্বিতীয়ার্ধে জাতীয় দলের সেরা একাদশ নেমে বলের নিয়ন্ত্রণ নেয়। সুযোগ এলেও মামুনুল, এমিলি, জাহিদরা বল পোস্টে রাখতে পারেননি। প্রতিপক্ষ সীমানায় চাপ বাড়াতে গিয়েই জাতীয় দলের সর্বনাশ। শাহেদের লম্বা বল পেয়ে চরবা বক্সে কাটালেন জাতীয় দলের মূল স্টপার নাসিরকে, তারপর রায়হান। এঁদের বোকা বানিয়ে তাঁর কোনাকুনি বুদ্ধিদীপ্ত শট জালে। জাতীয় দলের হোল্ডিং মিডফিল্ডার জামাল ভূঁইয়া জায়গায় না থাকায় বেরিয়ে গেছে গোলের রাস্তা। দ্বিতীয় গোলের সময় জাতীয় দলের ডিফেন্ডার ইয়ামিন মুন্না বল হারালেন মাঝমাঠে। শাহেদ-কমলের পা ঘুরে বাকি কাজটা সারতে আবারও চরবার পায়ের ঝলক। আলতো প্লেসিংয়ে পরাস্ত করলেন গোলরক্ষক সোহেলকে। সাইফুল অ্যান্ড কোং এতে খানিক বিব্রতই। মাঠের চারপাশে বসে ম্যাচটা দেখা বিকেএসপির একদল হবু ফুটবলারের সামনে হারটা কেমন দেখায়! মর্যাদা বলে তো একটা কথা আছে। সাইফুল আর কী করবেন, ভুল শোধরানোর দিকেই তাঁর চোখ, ‘বারবার একই রকম ভুল করে আসছি আমরা। প্রতি-আক্রমণ আটকাতে ব্যর্থতা, কিছুটা জড়তা, এগুলো থেকে বেরোতে না পারলে আন্তর্জাতিক ম্যাচ জেতা কঠিন। একটাই আশা এই ভুলগুলো হয়তো টুর্নামেন্টে গিয়ে করব না আমরা।’ সমস্যার আপাতসমাধান আরও ম্যাচ খেলা। কিন্তু ২৯ জানুয়ারি বঙ্গবন্ধু কাপ শুরুর আগে আর মাত্র একটি অনুশীলন ম্যাচ পেতে পারে জাতীয় দল। সেটিকে যথেষ্ট মনে করেন না আবাহনী কোচ জর্জ কোটান। জাতীয় দল নিয়ে মন্তব্য এড়িয়ে একটাই পরামর্শ তাঁর, ‘জাতীয় দলটাকে ভালোই লাগল। তবে তাদের উচিত বেশি বেশি অনুশীলন ম্যাচের মধ্যে থাকা।’ মামুনুলরাও জোর দিলেন এই দিকটার প্রতি। আরও অনুশীলন ম্যাচ...। ঠান্ডার বিকেলে আবাহনী-শিক্ষা ভালোই হলো!	1
শেষশয্যার অপেক্ষায় জুম্মন প্রয়াত ফুটবলার মোনেম মুন্না আবাহনী ক্লাবে ঢুকেই লম্বা করে হাঁক দিতেন, ‘পাহাড়ি কই?’ জুম্মন লুসাই জবাব দিতেন, ‘এই যে “কুকরাইন্যা” আমি এখানে।’ এঁদের মাঝখানে ছিলেন আবাহনীর সাবেক হকি খেলোয়াড় ও কর্মকর্তা জাহিদুর রহমান পুশকিন। তিনজন ছিলেন হরিহর আত্মা। ১০ বছর আগে মাস খানেকের ব্যবধানে পৃথিবীর মায়া কাটিয়ে চলে গেলেন মুন্না ও পুশকিন। পরশু তাঁদের অনুগামী হলেন সাবেক হকি তারকা জুম্মন লুসাই। কী অদ্ভুত, প্রায় একইভাবে! আবাহনী ক্লাব থেকে অসুস্থতা, পরে হাসপাতালের শয্যা, তারপর আর নেই...। বঙ্গবন্ধু শেখ মুজিব মেডিকেল বিশ্ববিদ্যালয় থেকে কাল সকালে ধানমন্ডির প্রিয় ক্লাব-উঠানে এলেন জুম্মন লুসাই। যে ক্লাবে সারা দিন শিশুদের নিয়ে খেলতেন, সেখানেই নীরবে শুয়ে রইলেন কফিনবন্দী জুম্মন। ফুলে ফুলে ঢাকা। শ্রদ্ধায়, ভালোবাসায় সিক্ত জুম্মনকে আবাহনীর পতাকা দিয়ে ঢেকে রাখা হয়। ক্লাবের পতাকা রাখা হয় অর্ধনমিত। পরে এল কালো পতাকা। শীতে মোড়া সকালটিতেও জুম্মনকে এক নজর দেখতে ভিড় জমেছিল আবাহনী ক্লাবে। তাঁকে শেষ শ্রদ্ধা জানাতে এসেছিলেন বিওএর মহাসচিব সৈয়দ শাহেদ রেজা, ক্রিকেট সংগঠক আহমেদ সাজ্জাদুল আলম (ববি), সাবেক ফুটবলার আশরাফউদ্দিন আহমেদ (চুন্নু), সাবেক ক্রিকেট অধিনায়ক গাজী আশরাফ হোসেন (লিপু), ফুটবল কোচ শফিকুল ইসলাম মানিক, সাবেক হকি খেলোয়াড় মাহবুব হারুন, ক্রিকেটার জাভেদ ওমর, হকি খেলোয়াড় জাহিদ হোসেন, সিলেট-হবিগঞ্জের সংরক্ষিত মহিলা আসনের সাংসদ আমাতুল কিবরিয়া কেয়া চৌধুরী, সাবেক অ্যাথলেট রাজিয়া সুলতানা অনুসহ অনেকে। প্রীতি ফুটবল ম্যাচ খেলতে বিকেএসপি রওনা হওয়ার আগে আবাহনীর ফুটবল কোচ জর্জ কোটান এবং সব ফুটবলার ফুল দিয়ে শ্রদ্ধা জানান বিশ্ব একাদশে খেলা বাংলাদেশের একমাত্র হকি তারকাকে। ক্লাবের এমন কিংবদন্তিকে শ্রদ্ধা জানাতে আবাহনী প্রীতি ম্যাচটি পেছাতে পারত কি না, এমন প্রশ্নের সদুত্তর দিতে পারেননি কর্মকর্তারা। কাল শেষবারের মতো দেখতে এলেন জুম্মনের সবচেয়ে ঘনিষ্ঠ সহচর মুন্নার স্ত্রী ইয়াসমিন মোনেম সুরভি ও পুশকিনের স্ত্রী ফাহমিদা রহমান। আবাহনী ক্লাবের কর্মচারী শেখ নেহালের ছোট্ট মেয়ে আনিকাও জুম্মনের লাশের পাশে দাঁড়িয়ে চোখ মুছল। নেহালের স্ত্রী মল্লিকা শেখ বলছিলেন, ‘প্রিয় জুম্মন আঙ্কেলের শোকে গত দুই দিন কিছুই মুখে তুলছে না মেয়েটা।’ আবাহনী ক্লাব থেকে দুপুরে জুম্মনের মরদেহ নেওয়া হয় হকি ফেডারেশনে। সেখানে সব ক্লাবের পক্ষ থেকে ফুল দিয়ে শ্রদ্ধা জানান কর্মকর্তারা। তবে হকি ফেডারেশনের সভাপতি বা তাঁর কোনো প্রতিনিধিকে সেখানে দেখা যায়নি। জুম্মনের মরদেহ কালই নিয়ে যাওয়া হয়েছে সিলেটে। সিলেট মেডিকেল কলেজের হিমঘরে রাখা হবে তাঁকে। নয়াসড়ক খ্রিষ্টান কবরস্থানে শেষশয্যায় শয়ন সম্ভবত বৃহস্পতিবার। ভারতের মিজোরাম থেকে স্ত্রী ও সন্তানদের এসে পৌঁছানোর জন্যই এখন দুই দিনের অপেক্ষা।	1
মেসির আরেকটি হ্যাটট্রিক ইশ্, দুই নম্বর গোলটা যদি ডান পা দিয়ে দিতেন! তাহলেই তো হয়ে যেত ‘পারফেক্ট হ্যাটট্রিক’। প্রথম গোলটা দুর্দান্ত এক হেডে করেছেন, শেষটা করেছেন বাঁ পায়ের তীব্র শটে। মাঝখানের গোলটা দিয়েছেন বাঁ পায়ের আলতো ছোঁয়ায়। হ্যাটট্রিক করাটা লিওনেল মেসি একরকম ডালভাতই বানিয়ে ফেলেছেন, পরশু পেয়েছেন লা লিগায় তাঁর ২২তম হ্যাটট্রিক (মৌসুমের তৃতীয়)। সেই সঙ্গে আরেকটি আত্মঘাতী গোলে বার্সেলোনা দেপোর্তিভোর সঙ্গে পেয়েছে ৪-০ গোলের বড় জয়। দেপোর্তিভোর মাঠ মেসির জন্য সব সময়ই প্রিয় মৃগয়াক্ষেত্র। ন্যু ক্যাম্পের বাইরে লা লিগায় সবচেয়ে বেশি গোল (৯টি) দিয়েছেন এস্তাদিও রিয়াজরেই। দেপোর্তিভো গোলরক্ষক অবিশ্বাস্য একটা সেভ না করলে সংখ্যাটা ১০-ই হয়ে যেত। বেশ কিছুদিন থেকেই লুইস এনরিকের সঙ্গে মেসির কথিত বিবাদ নিয়ে অশান্ত ন্যু ক্যাম্প। সেই বিতর্ক এখন থিতিয়ে গেছে কি যায়নি সেটি পরের ব্যাপার। তবে সত্যি যে, মাঠে সেটির ছিটেফোঁটা প্রভাব নেই বার্সেলোনার খেলায়। আগের সপ্তাহ অ্যাটলেটিকো মাদ্রিদের সঙ্গে দুর্দান্ত জয়ের পর পরশু বার্সেলোনা খেলল মন ভরানোর মতোই। আর এনরিকের কথা শুনলে তো বিশ্বাস করা কঠিন, মেসির সঙ্গে তাঁর কোনো দ্বন্দ্ব আছে, ‘মৌসুমের পুরোটাই মেসি নিজের অসাধারণ মানটা ধরে রেখেছে। কখনোই তার ফর্ম এতটুকু পড়েনি। সে আসলেই বিশ্বমানের।’ তবে দলে এখনো উন্নতির সুযোগ দেখছেন বার্সেলোনা কোচ, ‘ঘরের বাইরে আমাদের রক্ষণটা জমাটই থাকে। কিন্তু আক্রমণ ও রক্ষণে আমাদের আরও কার্যকর হতে হবে। উন্নতির আরও অনেক সুযোগ আছে।’ আগের ম্যাচে রিয়াল মাদ্রিদও জেতায় বার্সেলোনা তাই ১ পয়েন্ট পিছিয়ে দুইয়েই অবস্থান করছে। বার্সা অবশ্য ম্যাচ খেলেছে একটি বেশি। ৩ পয়েন্ট পিছিয়ে তিনে আছে অ্যাটলেটিকো, পরশু ডিয়েগো সিমিওনের দল গ্রানাডাকে হারিয়েছে ২-০ গোলে। গোল পেয়েছেন মারিও মানজুকিচ ও রাউল গার্সিয়া। এএফপি।	1
ওয়েঙ্গারের অন্য রকম রাত ইতিহাদে দুই দলের আগের সাক্ষাতে আর্সেনালকে ৬-৩ গোলে বিধ্বস্ত করেছিল ম্যানচেস্টার সিটি। কে ভাবতে পেরেছিল, পরশু সেই আর্সেনালই সিটির মাঠে গিয়ে ২-০ গোলে জিতবে? আর্সেন ওয়েঙ্গার তো এমনি এমনি বলেননি, এই জয় তাদের আত্মবিশ্বাস অনেকটাই বাড়িয়ে দিয়েছে। ধন্যবাদটা সবার আগে সান্তি কাজোরলাকেই দেবেন ওয়েঙ্গার। আর্সেনালের এই স্প্যানিশ মিডফিল্ডার দুর্দান্ত খেলেছেন গোটা ম্যাচে। পেনাল্টি থেকে প্রথম গোল করার পর অলিভিয়ের জিরুকে দিয়ে করিয়েছেন আরেকটি। ওয়েঙ্গার কাজোরলার প্রশংসায় কোনো কার্পণ্য করেননি, ‘আমার মনে হয় সে এখন তার ক্যারিয়ারের শিখরে আছে। নতুন খেলোয়াড়দের জন্য সে দারুণ এক দৃষ্টান্ত, সে দেখিয়েছে মাঠে দুই পা-ই ব্যবহার করতে পারলে কত সুবিধা। এটা মিডফিল্ডারের জন্য খুবই গুরুত্বপূর্ণ।’ মজার ব্যাপার, যে দুজনের ওপর ম্যাচের আগে বেশি আলো ছিল সেই দুজন কিন্তু ছিলেন তুলনামূলক নিষ্প্রভ। আর্সেনালের অ্যালেক্সিস সানচেজ তাও জয় নিয়ে মাঠ ছাড়তে পেরেছেন, সিটির সার্জিও আগুয়েরোকে পরশু খুঁজেই পাওয়া যায়নি। আগুয়েরোর জন্য রাতটা ভুলে যাওয়ার মতো হলেও পরশু ইউরোপে আলো ছড়িয়েছে আর্জেন্টাইনরাই। জুভেন্টাসের ৪-০ গোলের জয়ে কার্লোস তেভেজ করেছেন জোড়া গোল, ২৪ বছর বয়সী উইঙ্গার রবার্তো পেরেইরা করেছেন একটি। নাপোলিকে জিতিয়েছেন গঞ্জালো হিগুয়েইন, রোমার সঙ্গে গোল করে দলকে ড্র এনে দিয়েছেন পালের্মোর ফর্মে থাকা স্ট্রাইকার পাওলো ডাইবালা। সিরি ‘আ’তে এই মৌসুমে শীর্ষ চার গোলদাতাই আর্জেন্টাইন। এএফপি।	1
বিয়ে করছেন সিদ্দিকুর বছরের শুরুতেই পরপর দুটি শিরোপা জিতেছেন। আরও একটি বড় আনন্দের উপলক্ষ আজ সিদ্দিকুর রহমানের জীবনে। আজই বিয়ের পিঁড়িতে বসছেন দেশসেরা গলফার। কনে অরনি রাজধানীর একটি বেসরকারি বিশ্ববিদ্যালয়ে এমবিএ করছেন। কুষ্টিয়ার এই তরুণীর সঙ্গে পারিবারিকভাবেই বিয়েটা হচ্ছে। আজ সন্ধ্যা সাড়ে সাতটায় কুর্মিটোলা গলফ ক্লাবে শুধুই কাবিনটা সেরে রাখা হবে। ঘরোয়া এই আয়োজনে দুই পক্ষের ঘনিষ্ঠ আত্মীয়স্বজনকেই দাওয়াত দেওয়া হয়েছে। মাস খানেক পর আনুষ্ঠানিকভাবে তুলে নেওয়া হবে কনেকে। সিদ্দিকুর রহমানের বাবা আফজাল হোসেন খুশির সংবাদটা দিয়ে হবু নবদম্পতির জন্য সবার দোয়া চেয়েছেন।	1
পোল্যান্ডের সামনে আজ বাংলাদেশ জাপানের কাছে হারের পর কোচ গোবিনাথান কৃষ্ণমূর্তির মুখের হাসি উবে গিয়েছিল। পরশু বাংলাদেশ ৬-১ গোলে মেক্সিকোকে উড়িয়ে দেওয়ায় অনেক খুশি এই মালয়েশিয়ান। আজ গ্রুপের শেষ ম্যাচে বাংলাদেশ খেলবে শক্তিশালী পোল্যান্ডের সঙ্গে। বিশ্ব র্যাঙ্কিংয়ের ১৮তম দলটির সঙ্গে ৩০তম বাংলাদেশের জয়ের সম্ভাবনা সব সময়ই কম। গ্রুপপর্বে পোল্যান্ড ৩-২ গোলে হারিয়েছে জাপানকে। পোল্যান্ডের কাছে হারলে গ্রুপের তৃতীয় হবে বাংলাদেশ। সে ক্ষেত্রে ‘এ’ গ্রুপের দ্বিতীয় হওয়া দলটির সঙ্গে দেখা হবে। ‘এ’ গ্রুপে দ্বিতীয় হওয়ার সম্ভাবনা রয়েছে ইউক্রেন বা ওমানের। তবে প্রতিপক্ষ নিয়ে না ভেবে মাঠে ভালো খেলার চিন্তাই করছেন বাংলাদেশের অধিনায়ক কৃষ্ণ কুমার, ‘পোল্যান্ড অনেক শক্তিশালী দল। তবে ওদের মোটেও ভয় পাচ্ছি না আমরা। জাপানের সঙ্গে পোল্যান্ডের ম্যাচটি মাঠে বসে দেখেছি। এ ছাড়া কোচ আমাদের পোল্যান্ডের ম্যাচের বেশ কিছু ভিডিও দেখিয়েছেন। নিজেদের সেরাটা খেলতে পারলে আশা করি ভালো প্রতিদ্বন্দ্বিতা গড়তে পারব।’ ১৯৯৬ সালে বিশ্বকাপ হকির বাছাইপর্বে পোল্যান্ডের সঙ্গে সর্বশেষ মুখোমুখি হয়েছিল বাংলাদেশ। ওই ম্যাচে বাংলাদেশ হেরেছিল ৪-২ গোলে।	1
ফুটবলে বেশি ম্যাচ খেলার সুযোগ এমনিতেই বাংলাদেশ আন্তর্জাতিক ম্যাচ খেলার সুযোগ পায় খুব কম। মামুনুলদের সামনে এবার সুযোগ এসেছে আন্তর্জাতিক ম্যাচ বেশি খেলার। এটা সম্ভব করেছে ফিফার সর্বশেষ র‌্যাঙ্কিং। যেখানে এশিয়া অঞ্চলে বাংলাদেশের অবস্থান ৩৪তম। ডিসেম্বরের র‌্যাঙ্কিং থেকে এক ধাপ পিছিয়ে গেলেই ২০১৯ এশিয়ান কাপের জন্য খেলতে হতো প্লে-অফ ম্যাচ। কিন্তু ফিফা র‌্যাঙ্কিংয়ের ১৫৬তম স্থান ধরে রাখায় বাংলাদেশ সরাসরি খেলবে এশিয়ান কাপের বাছাইপর্বে। এতে বাংলাদেশের সামনে অন্তত ৮টি আন্তর্জাতিক ম্যাচ খেলার দুয়ার খুলছে। অথচ বাংলাদেশ প্লে-অফে হেরে গেলেই বিদায় নিতে হতো। এশিয়ান ফুটবল কনফেডারেশন (এএফসি) কাল এক চিঠিতে বিষয়টি জানিয়েছে বাফুফেকে। এএফসির নতুন নিয়মানুযায়ী একই সঙ্গে এশিয়ান কাপ ও বিশ্বকাপের বাছাই হবে। এশীয় র‌্যাঙ্কিংয়ের ৩৫ থেকে ৪৬তম স্থানে থাকা দলগুলোকে নিয়ে হবে প্রাক-বাছাইয়ের প্রথম রাউন্ড। প্লে-অফ ভিত্তিতে ওই খেলাগুলো হবে। এখান থেকে ৬টি দল যাবে দ্বিতীয় রাউন্ডে। এই ৬টি দল এবং র‌্যাঙ্কিংয়ের ১ থেকে ৩৪তম দলগুলোকে নিয়ে হতে যাওয়া প্রাক-বাছাই দ্বিতীয় রাউন্ডে খেলবে বাংলাদেশ। এই ৪০ দল ৮টি গ্রুপে ভাগ হয়ে খেলবে। গ্রুপের ৮ চ্যাম্পিয়ন ও সেরা ৪টি রানার্সআপ দল সরাসরি খেলবে এশিয়ান কাপে। এই ১২ দলই আবার বিশ্বকাপের বাছাইপর্বে সরাসরি খেলার সুযোগ পাবে।	1
আশা-হতাশায় শেখ রাসেল এবার অনেক দামি বিদেশি ফুটবলার আনবে বলে ঘোষণা দিয়েছিল শেখ রাসেল ক্রীড়া চক্র। সর্বোচ্চ ১৫ হাজার ডলার মাসিক বেতনে হাইতি জাতীয় দলের স্ট্রাইকার কারভেসন বেলাফোর্টের আসার কথা দু-এক দিনের মধ্যে। আরেক দামি খেলোয়াড় জ্যামাইকা জাতীয় দলের স্ট্রাইকার আকিম প্রিসলে পরশু রাতে বিকেএসপি এসে যোগ দিয়েছেন দলের সঙ্গে। প্রিসলে জ্যামাইকা জাতীয় দলে সর্বশেষ খেলেছেন ২০০৮ সালে। ১০ ম্যাচে দুটি গোল আছে তাঁর। ফিনল্যান্ড লিগে খেলেছেন। বাংলাদেশে এসে সবকিছু বুঝে ওঠার জন্য সময় চান প্রিসলে। কাল শুধু এটুকুই বললেন, ‘শুনেছি শেখ রাসেল বড় ক্লাব। এই দলের অংশ হয়ে ভালো খেলাই আমার লক্ষ্য।’ আগামী ১০ ফেব্রুয়ারি এএফসি কাপে তাজিকিস্তানে প্লে-অফ খেলবে শেখ রাসেল। ম্যাচের চার দিন আগে ঢাকা ছাড়ার কথা তাদের। সেটিরই প্রস্তুতি নিতে দলটি এখন বিকেএসপিতে। কিন্তু জাতীয় দলে তাদের আট খেলোয়াড় থাকায় এএফসি কাপের অনুশীলন পূর্ণাঙ্গ অনুশীলন হচ্ছে না। কোচ দ্রাগান দুকানোভিচ তাই একটু অতৃপ্ত, ‘গোটা দল না পাওয়ায় পরিকল্পনা অনুযায়ী প্রস্তুতি নিতে পারছি কই! এটা বড় একটা সমস্যাই আমাদের জন্য।’	1
৮ বাছাইয়ের বিদায় ৩২-১৬-৮। ৩২ বাছাই। প্রথম দিনে কোর্টে নামলেন ১৬ জন। এঁদের অর্ধেকেরই অস্ট্রেলিয়ান ওপেন শেষ প্রথম রাউন্ডে। বছরের প্রথম গ্র্যান্ড স্লামের প্রথম দিনটা কাল হলো মেয়েদের বাছাই খেলোয়াড়দের জন্য। পাগুলে এই দিনে অবশ্য দারুণ জয় দিয়েই দ্বিতীয় রাউন্ডে উঠে গেছেন রজার ফেদেরার, রাফায়েল নাদাল, অ্যান্ডি মারে ও মারিয়া শারাপোভারা। সবচেয়ে বেশি গ্র্যান্ড স্লামের মালিক ফেদেরার ৬-৪, ৬-২, ৭-৫ গেমে হারিয়েছেন তাইওয়ানের লু ইয়েন-সুনকে। নাদাল রাশিয়ার মিখাইল ইয়ুঝনিকে ও মারে ভারতের ইয়ুকি ভামব্রিকে হারিয়েছেন। শারাপোভা ক্রোয়েশিয়ার পেত্রা মার্তিচের ২৪তম জন্মদিন মাটি করে জিতেছেন ৬-৪, ৬-১ গেমে। প্রথম দিনে অঘটনের শিকার হওয়াদের মধ্যে সবচেয়ে বড় নাম আনা ইভানোভিচ। পঞ্চম বাছাই ও বিশ্বের সাবেক এক নম্বর হেরেছেন দ্বৈতে খেলে বিখ্যাত হয়ে ওঠা লুসি রাদেসকার কাছে। কাল হেরেছেন অ্যাঞ্জেলিক কেরবার (৯ম), লুসি সাফারোভা (১৬), কার্লা সুয়ারেজ নাভারো (১৭), আনাস্তাসিয়া পাভলিয়ুচেঙ্কোভা (২৩), সভেৎলনা কুজনেৎসভা (২৭) ও সাবিনা লিসিকিও (২৮)। এএফপি, রয়টার্স।	1
বাদ সাকিবের দল ৪ ওভারে ২৮ রান দিয়ে কোনো উইকেট নেই। ব্যাট হাতে ১ চার ও ১ ছক্কায় ১৬ বলে ২২ রান। অস্ট্রেলিয়ার বিগ ব্যাশ লিগে কাল নিজের সেরাটা দিতে পারলেন না সাকিব আল হাসান। অ্যাডিলেড স্ট্রাইকার্সের কাছে হেরে বিদায় নিয়েছে তাঁর দল মেলবোর্ন রেনিগেডসও। প্রথমে ব্যাট করে স্ট্রাইকার্স করে ৫ উইকেটে ১৬৬। রেনিগেডস ২০ ওভারে করে ৭ উইকেটে ১৪৪ রান। ক্রিকইনফো।	1
শেষ মুহূর্তের গোলে জয়ী ইরান এশিয়ান কাপে আরব আমিরাতের বিপক্ষে অতিরিক্ত সময়ে গোল করে দলকে জেতালেন ইরানের বদলি খেলোয়াড় রেজা গুচান্নেজাদ। সেই সঙ্গে নিশ্চিত করল ‘সি’ গ্রুপের শীর্ষে থেকে কোয়ার্টার ফাইনালে খেলা। এখন পর্যন্ত টুর্নামেন্টে কোনো ড্র হয়নি। গ্রুপের অন্য ম্যাচে কাল কাতারকে ২-১ গোলে হারিয়েছে বাহরাইন। এএফপি।	1
এক নম্বর ছয়বার ডব্লুটিএ র্যাঙ্কিংয়ের শীর্ষে উঠেছেন সেরেনা উইলিয়ামস। প্রথম পাঁচ দফায় সব মিলিয়ে ১২৩ সপ্তাহ শীর্ষে থাকা মার্কিন টেনিস তারকা এবার এক নম্বর স্থানটা ধরে রেখেছেন টানা ১০১ সপ্তাহ ধরে। ২০১৩ সালে ১৮ ফেব্রুয়ারি ষষ্ঠবারের মতো শীর্ষে ওঠা সেরেনা এর আগে সর্বোচ্চ ৫৭ সপ্তাহ শীর্ষে ছিলেন। মেয়েদের টেনিসে টানা ১০০ সপ্তাহের বেশি শীর্ষে থাকা খেলোয়াড় মাত্রই চারজন। সেরেনা চারে। তিনে ১৯৭৬ থেকে ১৯৭৮ সালের মধ্যে টানা ১১৩ সপ্তাহ শীর্ষে থাকা ক্রিস এভার্ট। দুইয়ে মার্টিনা নাভ্রাতিলোভা, ১৯৮২ থেকে ১৯৮৫ পর্যন্ত টানা ১৫৬ সপ্তাহ এক নম্বর ছিলেন তিনি। ১৯৮৭ সালের ১৭ আগস্ট থেকে ১৯৯১ সালের ১০ মার্চ পর্যন্ত টানা ১৮৬ শীর্ষে থেকে সবার ওপরে জার্মানির স্টেফি গ্রাফ।	1
শুরুতেই চ্যালেঞ্জ দেখছেন মুশফিক অনুশীলনের ফাঁকে কোনো দিন দুজন, কোনো দিন একজন করে আসছেন সংবাদ সম্মেলনে। কথা বলছেন দলের বিশ্বকাপ প্রস্তুতি নিয়ে, নিজের লক্ষ্যের ব্যাপারেও। মিরপুর শেরেবাংলা স্টেডিয়ামে কাল এই পর্বে এলেন মুশফিকুর রহিম। ২০১৪ সালটা বাংলাদেশ দলের জন্য ভালো গেলে হয়তো বিশ্বকাপে তাঁর কাঁধেই থাকত নেতৃত্ব। সেটা এখন আর হচ্ছে না। অস্ট্রেলিয়া-নিউজিল্যান্ডের বিশ্বকাপে বাংলাদেশ দলের অধিনায়ক মাশরাফি বিন মুর্তজা, সহ-অধিনায়ক সাকিব আল হাসান। তবে সাবেক অধিনায়ক এবং জেষ্ঠ খেলোয়াড়দের একজন হিসেবে দলীয় সিদ্ধান্তগুলোতে মুশফিকের চিন্তাভাবনার প্রতিফলন ঘটতেই পারে। কাল সংবাদ সম্মেলনেও সেসব চিন্তাভাবনার কিছু ভাগাভাগি করলেন এই উইকেটকিপার ব্যাটসম্যান— কন্ডিশন নিয়ে ভাবনা: প্রতিটি সংবাদ সম্মেলনের মতো এই প্রসঙ্গটা উঠল কালও। মুশফিক বললেন, ‘প্রথম দশ ওভার অবশ্যই খুব চ্যালেঞ্জিং হবে। শুধু আমাদের জন্য না, সব দলের জন্যই। কম রান হলেও প্রথম দশ ওভারে আমাদের এমনভাবে খেলতে হবে যেন পরে উইকেট হাতে রেখে আক্রমণ করতে পারি।’ অস্ট্রেলিয়া ও নিউজিল্যান্ডের উইকেটে বাউন্স থাকলেও তা অসম নয় বলে ওখানে রান করাটাকে তিনি খুব বেশি কঠিন মনে করেন না। বরং বল ব্যাটে ভালো আসে বলে সেট ব্যাটসম্যানদের জন্য কাজটা সহজই মনে করেন। তা ছাড়া অস্ট্রেলিয়ার গতিময় উইকেটে স্পিনারদের জন্যও প্রাণ দেখছেন মুশফিক। বাংলাদেশের যেহেতু স্পিনাররাই মূল শক্তি, আভাস দিলেন তাদের নিয়ে বিশেষ পরিকল্পনারও, ‘আমাদের শক্তিটা যেহেতু স্পিনে, আমাদের কিছু পরিকল্পনা আছে। হয়তো স্পিনারদের দিয়ে বোলিং শুরু করানো হতে পারে।’ কেমন চলছে প্রস্তুতি: চন্ডিকা হাথুরুসিংহের বিশ্বকাপ প্রস্তুতিতে গুরুত্ব পাচ্ছে পরিস্থিতি অনুযায়ী অনুশীলন। কাল যেমন ম্যাচ পরিস্থিতিতে ব্যাটিং-বোলিং করানো হলো। মুশফিক যার বর্ণনা দিতে গিয়ে বললেন, ‘ধরুন, ৪ ওভারে ২০ রান করতে হবে...সে সময় কোনো উইকেট হারানো যাবে না। স্লগ ওভারে ৪ ওভারে ৪০ রান করতে হবে বা পাওয়ার প্লেতে ৫ ওভারে ৩০ রান করতে হবে। বেশির ভাগ সময় ব্যাটসম্যানরাই জিতেছে। বোলাররা প্রথম দিকে একটু কষ্ট করলেও পরবর্তীতে ভালো করেছে।’ অস্ট্রেলিয়ার মাঠ অনেক বড়। সেটা মাথায় রেখে রানিং বিটুইন দ্য উইকেট আর ফিল্ডিং অনুশীলনেও দেওয়া হচ্ছে বিশেষ জোর। মুশফিকই বলছিলেন, ‘আজকে (গতকাল) বাউন্ডারি অনেক বড় দেওয়া হয়েছে। প্রায় ৮৫-৯০ ফুট করে। তাতে অস্ট্রেলিয়ার মাঠের মতো একটা আমেজ পাওয়া গেছে।’ তৃতীয় বিশ্বকাপ: ২০০৭ সালে প্রথমবারের মতো বিশ্বকাপে খেলেন মুশফিক, সাকিব আল হাসান আর তামিম ইকবাল। ২০১৫ বিশ্বকাপ হবে তাঁদের তৃতীয় বিশ্বকাপ। এই কয় বছরে অর্জিত অভিজ্ঞতার কারণেই এবার এই ত্রয়ীর কাছে দাবিটা বেশি। মুশফিকও মনে করেন, ‘এটা একটা বড় সুযোগ নিজেদের প্রমাণের। সেটার জন্য অনুশীলনসহ যা যা করা দরকার, সবই আমরা করছি। সব ঠিকঠাক থাকলে ও আল্লাহ সহায় থাকলে বিশ্বকাপে আমরা অবশ্যই ভালো করব।’ সেই ভালোর চৌহদ্দিটা নিয়ে অনেক বড় স্বপ্ন তাঁর চোখে, ‘এমনও হতে পারে বিশ্বকাপের সেরা পাঁচ ব্যাটসম্যানের মধ্যে বাংলাদেশের দু-তিনজন থাকতে পারে। এটা আমার বিশ্বাস। আমরা এভাবেই প্রস্তুতি নিচ্ছি। এখন শুধু ম্যাচে বাস্তবায়ন করতে হবে।’ অধিনায়কত্বের অভিজ্ঞতা: বিশ্বকাপে দলকে নেতৃত্ব দিতে পারছেন না বলে ভেতরে ভেতরে হয়তো একটা আফসোস আছে। তবে সেটা মাথা থেকে ঝেড়ে ফেলে মুশফিক বিশ্বকাপে একজন খেলোয়াড় হিসেবেই সেরাটা দিতে চান। সঙ্গে নিজের অভিজ্ঞতা দিয়ে সাহায্য করতে চান অধিনায়ক মাশরাফিকেও, ‘সিনিয়র ক্রিকেটার যেমন, রিয়াদ (মাহমুদউল্লাহ) ভাই আমি ও আরও পাঁচ-ছয়জন আছে, নতুনদের তুলনায় যাদের দায়িত্বটা একটু বেশি। চেষ্টা করব মাঠে এবং মাঠের বাইরে দলের জন্য আরও বেশি করে কাজ করতে। এটা বাংলাদেশ দল। একটা দেশের ভালো খেলার জন্য যা করা প্রয়োজন, তা-ই করা হবে।’ লক্ষ্য ও সামর্থ্য: এবারের বিশ্বকাপে বাংলাদেশ দলের প্রাথমিক লক্ষ্য দ্বিতীয় পর্ব বা কোয়ার্টার ফাইনালে ওঠা। মুশফিকও সেটাই বললেন। শুধু বলা নয়, বাংলাদেশের ক্রিকেটারদের সে সামর্থ্য আছে বলেও তাঁর বিশ্বাস, ‘আমাদের দলে পারফরমারের সংখ্যা অনেক বেশি। চার-পাঁচজন যদি একসঙ্গে পারফর্ম করতে পারে, তাহলে দৃশ্যপটই পাল্টে যাবে। দ্বিতীয় রাউন্ড কেন, আমরা তখন অনেক দূর পর্যন্ত যেতে পারব।’ মুশফিকুর রহিমের এই স্বপ্নটা ছড়িয়ে পড়ুক তাঁর সব সতীর্থের মধ্যেই।	1
‘সেমিফাইনালে উঠবই’ হঠাৎ করেই কাল দুপুরে বাফুফে ভবনে ফুটবল দল। কারণটা বুঝতে সময় লাগল না। আগের দিন অনুশীলন ম্যাচে আবাহনীর কাছে জাতীয় দলের ২-০ গোলে অপ্রত্যাশিত হার। বঙ্গবন্ধু কাপের জন্য প্রস্তুতিরত জাতীয় দলের এ হতাশাজনক ফল মানতে পারেননি বাফুফে সভাপতি কাজী সালাউদ্দিন। তাই একরকম তলব করার মতোই কয়েক ঘণ্টার নোটিশে কাল বিকেএসপি থেকে ঢাকায় ডেকে পাঠানো হলো ফুটবল দলকে। ‘নরম’, ‘গরম’ সব রকম কথাই ফুটবলারদের বললেন সালাউদ্দিন। আবাহনীর কাছে হারটাকে ভালোভাবে নিতে পারেননি, ক্ষোভের সঙ্গে জানিয়ে দিলেন সেটিও। যদিও এটি অনুশীলন ম্যাচ, এতে হার মানেই সব শেষ নয়। তার পরও একটা ক্লাবের কাছে জাতীয় দলের হারকে বঙ্গবন্ধু কাপের জন্য বড় ধাক্কাই মানছেন উদ্বিগ্ন সালাউদ্দিন। ফুটবলারদের বললেন, ‘তোমাদের ওপরই ফুটবলের ভবিষ্যৎ নির্ভর করছে। তোমরা ভালো খেলে প্রত্যাশা মেটাতে পারলে সাংগঠনিক কাজে আমরা উজ্জীবিত হব।’ তাঁর কণ্ঠে ক্ষোভ, ‘আবাহনীর কাছে তোমরা হারবে কেন! এটা মোটেও ভালো হয়নি। আমরা খুবই আশাহত হয়েছি।’ পরে বাফুফে ভবন ছাড়ার সময় ছোট্ট একটা কথা বলেই বোঝাতে চাইলেন নিজের হতাশা, ‘ঘরের মাঠে বঙ্গবন্ধু কাপে দল ভালো কিছু না করলে সবই শেষ!’ অভিভাবককে শুধু বকুনি দিলেই হয় না, উদ্বুদ্ধও করতে হয়। সালাউদ্দিন সেটি জানেন বলেই খেলোয়াড়দের জন্য প্রেরণামূলক কথা বলতেও ভুললেন না, ‘জানি ভালো খেলার সামর্থ্য আছে তোমাদের, তোমরা ভালো খেলোয়াড়। একটু চেষ্টা করলেই নিজেদের তুলে ধরা সম্ভব। কাজেই দেশের জন্য খেলো।’ ফুটবলাররা সব কথাই মাথা নিচু করে শুনেছেন। নিজেরাও কথা বলেছেন। মামুনুল, এমিলি, জাহিদ, মিশু সভাপতির সামনে বক্তব্য রেখে দিলেন একটা প্রতিশ্রুতি। এতদিন তো বিচ্ছিন্নভাবে ফুটবলাররা বলেছেন, বঙ্গবন্ধু কাপের সেমিফাইনালে ওঠার লক্ষ্য তাঁদের। কাল শুধু লক্ষ্য নয়, মালয়েশিয়া ও শ্রীলঙ্কাকে হারিয়ে সেমিফাইনালে খেলার প্রতিশ্রুতিই দিয়েছেন বাফুফে সভাপতিকে। বিকেলে বিকেএসপি ফিরে যাওয়ার সময় অধিনায়ক মামুনুল ইসলাম বলছিলেন, ‘সালাউদ্দিন ভাইকে বলেছি, ইনশা আল্লাহ আমরা সেফিাইনালে উঠবই। নিজেদের সামর্থ্যের সবটা ঢেলে লক্ষ্য পূরণ করব। আবাহনীর সঙ্গে ম্যাচে ভালো খেলেও নিজেদের ভুলে প্রতি-আক্রমণে দুটি গোল খেয়ে যাই। বঙ্গবন্ধু কাপে এই ভুলগুলো করব না। সভাপতিকে এ ব্যাপারে সবাই আশ্বস্ত করেছি।’ তবে সবকিছুর পরেও জাতীয় দলের খেলোয়াড়দের পারফরম্যান্স কিন্তু এখন প্রশ্নবিদ্ধই। বিশেষ করে আক্রমণভাগের ব্যর্থতা দিন দিনই প্রকট হয়ে উঠছে। গোলের রাস্তা চেনা স্ট্রাইকারের অভাব দুশ্চিন্তা বাড়িয়েছে কোচ সাইফুল বারীর। কিন্তু তেমন খেলোয়াড় পাচ্ছেন কই! পরশুর অনুশীলন ম্যাচে আবাহনীর দুজন খেলোয়াড় শাহেদ ও কোমল খুব ভালো খেলেছেন। জাতীয় দলের তারকারা এ দুজনের কাছে ছিলেন অনুজ্জ্বল। তাই শাহেদ ও কোমলকে জাতীয় দলে ডাকতে বাফুফেকে গতকালই অনুরোধ করেছেন সাইফুল। কোমল খেলেন আক্রমণভাগে, শাহেদ মাঝমাঠে। এই দুজনকে নিয়ে ক্যাম্পে খেলোয়াড় হবে ২৮ জন। পাঁচজনকে বাদ দিয়ে চূড়ান্ত দল ২৩ জনের। সেই দলটির সামনে অপেক্ষা করছে সালাউদ্দিনকে দেওয়া প্রতিশ্রুতি রাখার চ্যালেঞ্জ।	1
ইংলিশ পেসে উড়ে গেল ভারত ভালো আর খুব ভালোদের সঙ্গে গ্রেটদের পার্থক্য কোথায়? গা গরম-টরম করার পর স্পট বোলিং অনুশীলন করে তবেই আজকাল মাঠে নামেন বোলাররা। তার পরও প্রথম বলটি জায়গামতো পড়ে না অনেক সময়। ছন্দ খুঁজে পেতে কখনো কখনো লেগে যায় ২-৩ ওভার। জেমস অ্যান্ডারসন কাল মাঠে নেমেছিলেন সাড়ে চার মাস পর। প্রথম ওভার সব কটি বল ডানহাতি অজিঙ্কা রাহানের অফ স্টাম্প ঘেঁষে, মেডেন ওভার। পরের ওভারের প্রথম বল বাঁহাতি শিখর ধাওয়ানকে। অফ স্টাম্পে পিচ করে হালকা বেরিয়ে যাওয়া নিখুঁত ডেলিভারি, ধাওয়ানের ব্যাটে চুমু দিয়ে কিপারের গ্লাভসে! জড়তা কিংবা অস্বস্তির বালাই নেই বোলিংয়ে। ধাওয়ানকে দিয়ে শুরু করেছিলেন, শেষ স্পেলে আরও ৩ উইকেট নিয়ে অ্যান্ডারসন গুটিয়ে দিয়েছেন ভারতকে। অ্যান্ডারসনের দুই স্পেলের মাস্টারক্লাসের মাঝে ছিল স্টিভেন ফিনের তারুণ্যের চঞ্চলতা। সুইং, বাউন্স, আগ্রাসন। তাতে নাকাল ভারত। এক বছর আগে এই ব্রিসবেনেই থমকে গিয়েছিল ফিনের ক্যারিয়ার। অ্যাশেজে একাদশে সুযোগ মিলছিল না। আত্মবিশ্বাস ছিল তলানিতে, অনুশীলনে ব্রিসবেনের নেটে বোলিংই করতে পারছিলেন না। অবস্থা বুঝে টিম ম্যানেজমেন্ট প্রস্তাব দিয়েছিল ছুটি নেওয়ার। জানতেন, ছুটি নেওয়া মানে দল থেকেও আপাতত ছুটি। তার পরও বিপর্যস্ত ফিন সেই প্রস্তাব লুফে নিয়ে ফিরেছিলেন দেশে। পরে ফিরেছেন দলে। তবে লড়ছিলেন জায়গা পাকা করতে। কাল যেন পূর্ণতা পেল ফিনের ফেরা। রঙিন পোশাকে প্রথম ৫ উইকেটে গুঁড়িয়ে দিলেন ভারতের শক্তিশালী ব্যাটিং। এই অস্ট্রেলিয়ান গ্রীষ্মে যেসব উইকেট খেলা হচ্ছে, এই ব্রিসবেনেই কেবল মিলছে খানিকটা সুইং ও চেনা অস্ট্রেলিয়ান বাউন্স। থিতু হয়ে গেলে অবশ্য এই উইকেটও ব্যাটিংয়ের জন্য দারুণ। কিন্তু ওই বাউন্সেই কাবু ভারত। ১৫৪ রান তাড়ায় ইংল্যান্ড জিতেছে ৯ উইকেট আর ১৩৫ বল হাতে রেখে। দুটি হিসাবেই ভারতের বিপক্ষে ইংল্যান্ডের সবচেয়ে বড় জয়। হ্যামস্ট্রিংয়ের চোটের কারণে ভারত কাল পায়নি আগের ম্যাচের সেঞ্চুরিয়ান রোহিত শর্মাকে। ওপেনিংয়ে তাই রাহানে, রোহিতের বদলি রায়ডু তিনে। ১ রানে ধাওয়ানের বিদায়ের পর ৫৬ রানের জুটি গড়েছিলেন এই দুজন। দুজনই ফিনের শিকার। অ্যান্ডারসনকে এড়াতেই হয়তো তিনে খেলানো হয়নি কোহলিকে। ১৮ ইনিংসে ৮ বার অ্যান্ডারসনের শিকার হয়েছেন কোহলি। তবে শেষ রক্ষা হয়নি, ফিনের বাড়তি বাউন্সে ফিরেছেন ভারতীয় ব্যাটিংয়ের প্রাণভোমরা। ৬৭ রানে ৫ উইকেট হারানো ভারতকে দেড় শর কাছাকাছি নিয়ে গেছে ধোনি ও বিনির ৬০ রানের জুটি। ৫৫ বলে ৪৪ করা স্টুয়ার্ট বিনির উইকেটসহ শেষ স্পেলে ৩ রানে ৩ উইকেট নিয়েছেন অ্যান্ডারসন। প্রথম স্পেলে তিন উইকেট পাওয়া ফিন দ্বিতীয় স্পেলে ফিরে নিয়েছেন দুটি। পাঁচটি ডিসমিসাল করেছেন জস বাটলার। ভারত শেষ ৫ উইকেট হারিয়েছে ১৬ রানে। স্টার স্পোর্টস, ক্রিকইনফো। ইয়ান বেল হয়তো পরে আক্ষেপ করেছেন ভারতের রান আরও কিছু বেশি হলো না বলে! সেঞ্চুরিটা পেতে পারতেন, শেষ পর্যন্ত অপরাজিত ৯১ বলে ৮৮ রানে। বেল ও জেমস টেলরের অবিচ্ছিন্ন ১৩১ রানের দ্বিতীয় উইকেট জুটিতে ইংল্যান্ড জিতেছে বোনাস পয়েন্টসহ। পরশু হোবার্টে ইংলিশদের প্রতিপক্ষ অস্ট্রেলিয়া। সংক্ষিপ্ত স্কোর ভারত: ৩৯.৩ ওভারে ১৫৩ (রাহানে ৩৩, ধাওয়ান ১, রায়ডু ২৩, কোহলি ৪, রায়না ১, ধোনি ৩৪, বিনি ৪৪, অক্ষর ০, ভুবনেশ্বর ৫, শামি ১, যাদব ০; ফিন ৫/৩৩, অ্যান্ডারসন ৪/১৮, মঈন ১/৩১); ইংল্যান্ড: ২৭.৩ ওভারে ১৫৬/১ (বেল ৮৮*, মঈন ৮, টেলর ৫৬*; বিনি ১/৩৪)। ফল: ইংল্যান্ড ৯ উইকেটে জয়ী। ম্যান অব দ্য ম্যাচ: স্টিভেন ফিন	1
তীরে তরি ডুবল অনূর্ধ্ব-১৯ দলের শ্রীলঙ্কার যুবাদের ১৭৯ রানে আটকে রেখে নিশ্চয়ই সিরিজে সমতা ফেরানোর স্বপ্ন দেখছিল বাংলাদেশের যুবারা। কিন্তু কে জানত, কলম্বোর কোল্টস ক্রিকেট ক্লাব মাঠে মাত্র ৪ রানে হারের হতাশায় পুড়তে হবে বাংলাদেশ অনূর্ধ্ব-১৯ দলকে! পাঁচ ম্যাচের সিরিজে এখন ২-০তে এগিয়ে স্বাগতিকেরা। অবশ্য পরাজয়ের ব্যবধান শেষ পর্যন্ত ৪ রানে নিয়ে আসতে পারাও একটা ‘সাফল্য’ বাংলাদেশের জন্য। ১৮০ রানের জয়ের লক্ষ্যে মাত্র ৫২ রানেই যে হারাতে হয়েছিল ৬ উইকেট! তার পরও জয়ের স্বপ্ন দেখান সাত নম্বর ব্যাটসম্যান শাহনূর রহমান। ১২৩ বলে ৭২ রানের ইনিংস খেলেও শেষ রক্ষা করতে পারেননি তিনি। এর আগে ৯২ রানে ৪ উইকেট তুলে বাংলাদেশের বোলাররা ভালোই চেপে ধরেছিল স্বাগতিকদের। কিন্তু ওয়ান ডাউনে নামা চারিথ আসালাঙ্কার (৬৮) ফিফটির সৌজন্যে স্বাগতিকদের করা ৯ উইকেটে ১৭৯ রান জয়ের জন্য হলো যথেষ্টই। সংক্ষিপ্ত স্কোর: শ্রীলঙ্কা অনূর্ধ্ব-১৯: ৫০ ওভারে ১৭৯/৯ (আসালাঙ্কা ৬৮, রান্ডিকা ২৪; নাহিদ ২/৩৪, সাইফুদ্দিন ২/৪৪, মেহেদী ২/১৫, সালেহ ৩/১৭, শাহনূর ০/২৮, সঞ্জিত ০/৩৬)। বাংলাদেশ অনূর্ধ্ব-১৯: ৪৭.১ ওভারে ১৭৫ (মুনিম ৩, সাইফ ৪, নাজমুল ৩, জাকির ১৩, জয়রাজ ৩, মেহেদী ৮, শাহনূর ৭২, সাইফুদ্দিন ২৯, সঞ্জিত ৬, নাহিদ ৮, সালেহ ০*; ফার্নান্ডো ৬/৩৭)। ফল: শ্রীলঙ্কা অনূর্ধ্ব-১৯ ৪ রানে জয়ী।	1
ফেনী সকারের আশা গত মৌসুমে স্বাধীনতা কাপের ফাইনালে উঠে সবাইকে চমকেই দিয়েছিল। কিন্তু প্রিমিয়ার লিগের লম্বা দৌড়ে হাঁপিয়ে উঠেছিল ফেনী সকার। কোনো রকমে অবনমন এড়িয়ে হয়েছিল দশ দলের মধ্যে নবম। তবে এবার একঝাঁক তরুণ তুর্কি নিয়ে দল গড়েছে ফেনীর ক্লাবটি। আগামী মৌসুমে সেরা ছয়ে থাকার প্রত্যাশা তাদের। কাল দুপুরে বাফুফে ভবনে অনেকটা নীরবেই দলবদল সেরেছে ফেনী সকার। শুধু স্থানীয়দেরই নাম নিবন্ধন করেছে তারা, বিদেশিদের ব্যাপারটা এখনো চূড়ান্ত করেনি। পুরোনো ক্লাবে থাকছেন দশজন—আকবর হোসেন রিদন, রমজান আলী, মোহাম্মদ শাহিন, আশিক আহমেদ, মোহাম্মদ পারভেজ, মনজুর রহমান, আবদুল্লাহ আল মামুন, আজমল হোসেন বিদ্যুৎ, আলী হোসেন ও আলাউদ্দিন। নতুনদের মধ্যে মোহামেডান থেকে এসেছেন আহসান হাবিব ও ইমরান হোসেন, শেখ জামাল ধানমন্ডির জহিরুল ইসলাম, চট্টগ্রাম আবাহনীর সোহেল মিয়া, সেলিম উল্লাহ, সুজন বিশ্বাস, শেখ রাসেল অনূর্ধ্ব-১৮ দলের অধিনায়ক রকি ও সবুজ বিশ্বাস, বিজেএমসির নুরুল ইসলাম, মুক্তিযোদ্ধার ইকবাল হোসেন। চ্যাম্পিয়নশিপ লিগের দল অগ্রণী ব্যাংক থেকে এসেছেন ইফতেখারুল আলম, সাদ্দাম হোসেন, ঢাকা ইউনাইটেডের শাজাহান সম্রাট, ভিক্টোরিয়ার ইকবাল হোসেন ও উত্তর বারিধারার ইমাদুল হক। বিদেশিদের ভারটা গাম্বিয়ান কোচ ওমর কে সিসের ওপরই ছেড়ে দিয়েছে ক্লাব। দলের ম্যানেজার সাখাওয়াৎ হোসেন শাহীন জানালেন, ‘গতবার নিজেদের পছন্দে বিদেশি এনেছিলাম আমরা। এবার কোচ তাঁর পছন্দমতো আনুক। এরই মধ্যে গাম্বিয়ার চার খেলোয়াড়ের সঙ্গে যোগাযোগ করেছেন কোচ।’ এই দল নিয়ে এবার সেরা ছয়ে থাকার প্রত্যাশা শাহীনের, ‘গতবার অন্য টুর্নামেন্টে ভালো খেললেও লিগে খুবই বাজে খেলেছি। তবে এবার সুপার সিক্সে খেলতে চাই আমরা।’ গত মৌসুমে ফেনীর হোম ভেন্যু নিয়ে অনেক আপত্তি ছিল বাফুফের। এবার ভেন্যু সংস্কার করা হয়েছে। ফেনীতে এবার ম্যাচ হবে বলেই আশা করছেন শাহীন, ‘ফেনীর মাঠ, ড্রেনেজ ব্যবস্থা, ড্রেসিংরুমসহ সব সংস্কার করেছি আমরা। আশা করছি ভেন্যুটা এবার টিকে থাকবে। বাফুফে এটা বাতিল করার পথে হাঁটবে না।’	1
শেষ আটে ইরান-ইরাক এশিয়ান কাপের ড্রই সম্ভাবনা জাগিয়েছিল ইরান-ইরাক কোয়ার্টার ফাইনালের। হলোও সেটা। কাল ‘ডি’ গ্রুপে নিজেদের শেষ ম্যাচে ফিলিস্তিনকে ২-০ গোলে হারিয়ে গ্রুপ রানার্সআপ হয়েছে ইরাক। আর তাতেই নিশ্চিত পশ্চিম এশিয়ার চিরপ্রতিদ্বন্দ্বীদের শেষ আটে মুখোমুখি হওয়া। কালই ‘ডি’ গ্রুপের অন্য ম্যাচে জর্ডানকে ২-০ গোলে হারিয়ে গ্রুপ চ্যাম্পিয়ন হয়েছে জাপান। গত ছয় আসরে চারবার চ্যাম্পিয়ন হওয়া দলটির হয়ে গোল দুটি করেছেন এসি মিলানের কেইসুকে হোন্ডা ও ডর্টমুন্ডের শিনজি কাগাওয়া। এএফপি। শেষ আটের ফিকশ্চার ২২ জানু. দ. কোরিয়া-উজবেকিস্তান অস্ট্রেলিয়া-চীন ২৩ জানু. ইরান-ইরাক জাপান-আমিরাত	1
স্ত্রী-বান্ধবীদের ‘না’ মাঠে বিরাট কোহলি, গ্যালারিতে তাঁর বান্ধবী আনুশকা শর্মা। বর্ডার-গাভাস্কার ট্রফিতে বেশ নিয়মিতই দেখা গেছে এমন দৃশ্য। ভারতীয় সংবাদমাধ্যমের গুঞ্জন, টেস্ট সিরিজের সময় কোহলির সঙ্গে একই হোটেলে ছিলেন তাঁর অভিনেত্রী বান্ধবী। স্ত্রী কিংবা বান্ধবীদের সঙ্গে রাখার অনুমতি পেয়েছিলেন ভারতের অন্য ক্রিকেটাররাও। তবে বিশ্বকাপে বোধ হয় সেই অনুমতিটা থাকছে না। খেলাতেই যাতে পুরো মনোযোগ থাকে ধোনির দলের, সে জন্য খেলোয়াড়দের স্ত্রী, বান্ধবী কিংবা পরিবারের কাউকে দলের সঙ্গে নিতে থাকার অনুমতি দিচ্ছে না ভারতীয় ক্রিকেট বোর্ড (বিসিসিআই)। টাইমস অব ইন্ডিয়াকে এটি জানিয়েছেন বিসিসিআইয়ের এক মুখপাত্র। তবে বিসিসিআইয়ের আরেকজন বলেছেন, ‘আলাদা করে যদি কারও স্ত্রী বা বান্ধবী অস্ট্রেলিয়া-নিউজিল্যান্ডে যান, সেটি তো আর বোর্ড আটকাতে পারবে না। বোর্ডেরও এতে সমস্যা নেই, যদি ক্রিকেটাররা পারিবারিক ব্যাপারগুলো থেকে বিশ্বকাপের সময়টায় দূরে থাকেন।’ আইএএনএস।	1
যাত্রা শুরু পাকিস্তানের বিশ্বকাপ-অভিযান এক অর্থে শুরুই হয়ে গেল পাকিস্তানের জন্য। নিউজিল্যান্ডের উদ্দেশে কাল দেশ ছেড়েছে মিসবাহ-উল-হকের দল। অবশ্য আপাতত লক্ষ্য নিউজিল্যান্ডের বিপক্ষে দুই ম্যাচের ওয়ানডে সিরিজ। তবে আসলে তো এটা কন্ডিশনের সঙ্গে মানিয়ে নেওয়ার পাশাপাশি নিজেদের যাচাই করে দেখার পরীক্ষাও। অবশ্য একটা দুঃসংবাদ নিয়েই নিউজিল্যান্ড গেল পাকিস্তান দল। গত সপ্তাহে অনুশীলনের সময় ঊরুতে চোট পেয়েছিলেন পেসার জুনাইদ খান। বিশ্বকাপ শুরুর আগে পুরোপুরি সেরে উঠতে পারবেন কি না, তা নিয়ে আছে যথেষ্ট সংশয়। জুনাইদের পরিবর্তে নিউজিল্যান্ডের বিপক্ষে ওয়ানডে সিরিজের জন্য দলে নেওয়া হয়েছে বিলাওয়াল ভাট্টিকে। ক্রিকইনফো।	1
দ্রাবিড়ের আপত্তি ১৪ দল। দুই গ্রুপ। সেরা ৪টি করে মোট আটটি দল যাবে কোয়ার্টার ফাইনালে। রাহুল দ্রাবিড় বলছেন, ফরম্যাটটা এমনই সহজ যে চাইলে আপনি অনুমান করে নিতে পারেন কোন আটটি দল খেলবে বিশ্বকাপের শেষ আটে। আর সহজে অনুমান করা যাচ্ছে বলেই, এবারের ফরম্যাটটি পছন্দ নয় সাবেক ভারত অধিনায়কের। তাহলে বিশ্বকাপের কোন ফরম্যাটটি পছন্দ তাঁর? ক্রিকইনফোর এক অনুষ্ঠানে ভারতের সাবেক অধিনায়ক বলেছেন, ‘১৯৯৯ এবং ২০০৩ বিশ্বকাপের ফরম্যাটই আমার কাছে সেরা। দুটি বিশ্বকাপেই খেলেছি আমি। সেখানে গ্রুপ পর্বের পরে ছিল সুপার সিক্স। এর পরই আসত সেমিফাইনাল এবং ফাইনাল।’ পিটিআই।	1
রোনালদোর প্রেম! ভাঙা হৃদয় জোড়া লাগতে কত সময় লাগে? ক্রিস্টিয়ানো রোনালদোর কিন্তু সময় লাগল না একদমই। মনে হচ্ছে হৃদয়ের নতুন ‘ডাক্তার’ পেয়েই গেছেন সিআর-সেভেন! ইরিনা শায়াকের সঙ্গে ছাড়াছাড়ি হয়েছে কয়েক দিনও হয়নি। এখনই শোনা যাচ্ছে স্প্যানিশ টিভি প্রতিবেদক লুসিয়া ভিয়ালনের সঙ্গে নাকি মন দেওয়া-নেওয়া চলছে রোনালদোর। ২৬ বছর বয়সী এই তরুণী সাংবাদিকতা ছাড়াও ডিগ্রি নিয়েছেন আইন বিষয়ে। গুঞ্জনটা প্রথম উঠেছিল ব্যালন ডি’অর অনুষ্ঠানের পরেই। রিয়াল মাদ্রিদ ফরোয়ার্ডের সঙ্গে একটি ছবি ভিয়ালন পোস্ট করেন নিজের টুইটার অ্যাকাউন্টে। ধারণা করা হচ্ছে, ছবিটি তোলা হয়েছে রোনালদো জুরিখ থেকে মাদ্রিদে ফেরার পথে। কদিন আগে গেটাফের সঙ্গে রিয়ালের ম্যাচে গ্যালারিতেও ছিলেন। আসলেই দুজনের মধ্যে ‘কিছু’ চলছে কি না, সেটা জানার জন্য অপেক্ষা করতেই হচ্ছে। মেইল অনলাইন।	1
মহৎ দম্পতি পশ্চিমা বিশ্বে ‘বেবি শাওয়ার’ প্রথাটা অনেক পুরোনো। নবজাতক ভূমিষ্ঠ হওয়ার আগে গর্ভবতী মাকে উপহার দেওয়ার রীতিটা এখন অবশ্য অনেক দেশেই ছড়িয়ে পড়েছে। সেটা আরও বৈশ্বিক, আরও সর্বজনীন করে তুলতে চান জেরার্ড পিকে ও শাকিরা। বার্সেলোনা ডিফেন্ডার পিকে ও শাকিরা এখন দিন গুনছেন দ্বিতীয় সন্তানের জন্য। তার আগে দুজন মিলে অসাধারণ একটা উদ্যোগ নিয়েছেন। যেসব দেশে দরিদ্র মায়েরা অনাদরে অবহেলায় সন্তান জন্ম দিচ্ছেন, পিকে-শাকিরা চান সেইসব মায়েদের মুখে হাসি ফুটিয়ে তুলতে। দরিদ্র মায়েদের জন্য এই উদ্যোগটা ইউনিসেফ এ বছরের শুরুতেই নিয়েছে। পিকে-শাকিরা এবার সেটির জন্যই তহবিল গড়ার আহ্বান জানিয়েছেন। সেই সঙ্গে নবজাতককে টিকা দেওয়া থেকে শুরু করে অন্যান্য ব্যাপারেও সাহায্য করতে অর্থ সংগ্রহের উদ্যোগ নিয়েছেন দুজন। মেইল অনলাইন।	1
বিষণ্ণ ওজনিয়াকি ক্যারোলিন ওজনিয়াকির মন খারাপ। অস্ট্রেলিয়ান ওপেনের প্রথম রাউন্ডে হেসেখেলে জিতেছেন, ডেনিশ টেনিস খেলোয়াড়ের মন খারাপ হবে কেন? কারণ স্টিভেন জেরার্ড। লিভারপুলের পাঁড় সমর্থক ওজনিয়াকি, প্রিয় ক্লাবের জয়ে ‘ইউ উইল নেভার ওয়াক অ্যালোন’ টুইটও করেছেন অনেকবার। অ্যানফিল্ডে খেলা দেখতেও গিয়েছেন বেশ কয়েকবার। এর পরও হয়তো যাবেন, কিন্তু জেরার্ডকে হয়তো আর দেখবেন না। এই মৌসুম শেষেই লিভারপুল ছেড়ে যাচ্ছেন ঘরের ছেলে জেরার্ড। প্রিয় ক্লাবের প্রিয়তম খেলোয়াড় চলে যাচ্ছেন, ওজনিয়াকি সেটা মেনে নিতে পারছেন না একদমই, ‘আমার খুবই মন খারাপ। স্টিভ এই দলের জন্য এত কিছু করেছে!’ তা জেরার্ড তো আর খেলা ছেড়ে দিচ্ছেন না। এমএলএসের ক্লাব এলএ গ্যালাক্সির হয়ে তো খেলবেনই। ওজনিয়াকি তাই পরিকল্পনা করছেন, জেরার্ডের খেলা দেখতে উড়াল দেবেন লস অ্যাঞ্জেলেসে। মেইল অনলাইন।	1
অ-সমতা এবার এশিয়ান কাপের গ্রুপপর্বের ২৪টি ম্যাচের একটিও ড্র হয়নি। বড় কোনো ফুটবল আসরে রেকর্ড এটি। এর আগে ১৯৩০ বিশ্বকাপে ১৮ ম্যাচই হার-জিত দেখেছিল।	1
শচীন টেন্ডুলকার বিশ্বকাপ ক্রিকেট: এগিয়ে আসছে বিশ্বকাপ। ক্রিকেটের মহোৎসব সামনে রেখে আইসিসির ওয়েবসাইটে বিশ্বকাপ নিয়ে স্মৃতিচারণায় মেতেছেন সাবেক ক্রিকেটাররা। আজ থাকছে বিশ্বকাপজয়ী কিংবদন্তি শচীন টেন্ডুলকারের কথা । ২৫ জুন, ১৯৮৩। বিশ্বকাপ ট্রফি হাতে ভারতীয় দলের সেই ছবিটা পুরো জাতির জন্য দারুণ অনুপ্রেরণা হয়ে এসেছিল। আমার বয়স মাত্র ১০, স্মৃতিটা আমারও সযত্নলালিত। বাবা-মা আমাকে সেদিন অনেক রাত পর্যন্ত ওই জয় উদ্যাপনের অনুমতি দিয়েছিলেন। ১৯৮৭ সালে বিশ্বকাপের যৌথ স্বাগতিক ছিল ভারত-পাকিস্তান, বিশ্বকাপের সঙ্গে আমিও প্রথম সংযুক্ত হই ওই আসরে। মুম্বাইয়ের ম্যাচগুলোতে বল বয় হিসেবে থাকার সুযোগ পেয়েছিলাম। সুযোগ হলো মাঠে দাঁড়িয়ে ভারতীয় কিংবদন্তিদের দেখার। আমি নিজেকে বলতে লাগলাম, আমাকেও এর অংশ হতে হবে। ১৯৯২ বিশ্বকাপে পার্থে ইংল্যান্ডের বিপক্ষে ম্যাচ দিয়ে আমার বিশ্বকাপ অভিষেক। আগের টুর্নামেন্টগুলোর সেটা অনেক আলাদা ছিল, কারণ ওইবারই প্রথম রঙিন পোশাকে, সাদা বলে খেলা হচ্ছে এবং কালো সাইটস্ক্রিনের ব্যবহার হচ্ছে। বিশ্বকাপে প্রথম দিবা-রাত্রির ম্যাচও সেই প্রথম। অভিষেকটা আমার জন্য স্মরণীয় কিছু ছিল না। ১০ ওভার বল করে উইকেটশূন্য, রবিশাস্ত্রীর সঙ্গে ৬৩ রানের জুটি, আউট হলাম ৩৫ রান করে। ম্যাচটা আমরা ৯ রানে হেরে গেলাম। ভারত নকআউট পর্বে পৌঁছাতে পারল না। আমাদের একমাত্র সান্ত্বনা ছিল পাকিস্তানকে হারানো। ওই ম্যাচেই আমি বিশ্বকাপে প্রথমবারের মতো ম্যান অব দ্য ম্যাচ হয়েছিলাম। ১৯৯৬ বিশ্বকাপটা বিশেষ ছিল, কারণ ওটা যৌথভাবে আয়োজন করেছিল ভারত, পাকিস্তান ও শ্রীলঙ্কা। সেমিফাইনালে শ্রীলঙ্কার বিপক্ষে আউটটির কারণে আমি পরে অনেক দিন অনুতপ্ত বোধ করেছি, কারণ আমার আউটের পরেই ভারতের ব্যাটিং ধস নেমেছিল। যার ফলাফল, বিশ্বকাপ থেকে বিদায়। দর্শক হয়েই আমাদের অরবিন্দ ডি সিলভার দুর্দান্ত ব্যাটিং দেখতে হলো। ১৯৯৯ বিশ্বকাপ ব্যক্তিগতভাবে আমার জন্য খুব কঠিন ছিল কারণ বিশ্বকাপের মাঝেই আমার বাবা মারা গেলেন। খেলাটায় মনোযোগ দেওয়া আমার জন্য তখন খুব কঠিন ছিল। তখন পর্যন্ত ট্রফি জেতার সবচেয়ে কাছাকাছি গিয়েছিলাম ২০০৩ বিশ্বকাপে। পুরো দলটাই খুব দারুণ খেলছিল। ফাইনালে অস্ট্রেলিয়ার মুখোমুখি হওয়ার জন্য আমরাও খুব তাঁতিয়ে ছিলাম। হয়তো একটু বেশিই রোমাঞ্চিত ছিলাম, কারণ ফাইনালটা আমরা হারলাম বিশাল ব্যবধানে। তবে ফাইনালে হারের ক্ষতে কিছুটা প্রলেপ হয়ে এল আমার টুর্নামেন্টের সেরা খেলোয়াড় হওয়ার পুরস্কার। আমার জন্য ভুলে যাওয়ার মতো বিশ্বকাপ ছিল ওয়েস্ট ইন্ডিজে পরের টুর্নামেন্টটা। ওই বিশ্বকাপে গ্রুপপর্ব থেকেই বিদায় আমার ক্রিকেট ক্যারিয়ারের সবচেয়ে বেদনাদায়ক স্মৃতিগুলোর একটি। বিশ্বকাপ ট্রফির জন্য আমার অপেক্ষা বাড়তেই থাকল। মনে আছে, ২০০৯ সালে একবার সংবাদমাধ্যমের সঙ্গে কথা বলার সময় আমি বলেছিলাম, ২০১১ বিশ্বকাপে চাইব এই অপেক্ষার শেষ টানতে। সেটাই হলো। শুরুতে সমর্থকেরা আমাদের পারফরম্যান্স নিয়ে এতটা সন্তুষ্ট ছিলেন না। কিন্তু টুর্নামেন্ট যতই এগোতে থাকল, আমরা ছন্দে ফিরতে শুরু করলাম। অস্ট্রেলিয়া, পাকিস্তানের মতো দলগুলোকে হারিয়ে ফাইনালে গেলাম। শ্রীলঙ্কাকে ফাইনালে হারিয়ে নিজের দেশে বিশ্বকাপ জেতা প্রথম দল হলো ভারত। আমাদের ২২ বছরের অপেক্ষা শেষ হলো। ২০১১ বিশ্বকাপের শিরোপা জয় আমার ক্যারিয়ারেরও সবচেয়ে বড় সাফল্য।	1
ওয়াসিম আকরাম বিশ্বকাপ ক্রিকেট: এগিয়ে আসছে বিশ্বকাপ। ক্রিকেটের মহোৎসব সামনে রেখে আইসিসির ওয়েবসাইটে বিশ্বকাপ নিয়ে স্মৃতিচারণায় মেতেছেন সাবেক ক্রিকেটাররা। আজ থাকছে বিশ্বকাপজয়ী কিংবদন্তি ওয়াসিম আকরামের কথা যেকোনো খেলারই বিশ্বকাপ হচ্ছে চূড়ান্ত মঞ্চ। প্রতিটি খেলোয়াড়ের স্বপ্ন থাকে যেখানে খেলার। আর আমার কাছে বিশ্বকাপ তো সব সময় বিশেষ কিছু। এ মহারণের আগেই আমি সব রকম প্রস্তুতি সেরে রাখতাম। সব সময় চাইতাম, যাতে বিশ্বকাপে নিজের সেরাটা দিতে পারি। কারণ, চার বছর পর পর এ টুর্নামেন্টের দিকে পুরো বিশ্ব চেয়ে থাকে, এখানে দারুণ কিছু করতে পারলে রাতারাতি তারকা হওয়া যায়। ছোটবেলায় লাহোরে আমাদের বাড়ির সামনের রাস্তায় আমরা নিজেদের মতো করে বিশ্বকাপ খেলতাম। আমার মনে আছে, কৈশোরে মাজাং এলাকায় আমি এমনই একটা পাড়ার বিশ্বকাপ টুর্নামেন্টে খেলছিলাম, রেডিওতে তখন ১৯৮৩ বিশ্বকাপের ধারাবিবরণী হচ্ছিল। সেখানেই জিম্বাবুয়ের বিপক্ষে কপিল দেবের অসাধারণ ১৭৫ রানের ইনিংসটা শুনলাম, বিশ্বকাপ নিয়ে যা আমার প্রথম স্মৃতি। ওটাই আমাকে সবচেয়ে অনুপ্রাণিত করেছিল, আমি সত্যিকার বিশ্বকাপে খেলার স্বপ্ন দেখা শুরু করলাম। চার বছর পর নিজের দেশের মাঠে সত্যি সত্যি বিশ্বকাপে খেললাম! ওই বিশ্বকাপ ঘিরে যে উন্মাদনা ছিল সেটা কখনো ভুলতে পারব না। তবে আমার জন্য এর চেয়েও মধুর হয়ে আছে পরের বিশ্বকাপটি, ১৯৯২ সালে। সব রকম বিস্ময়ের জন্ম দিয়ে আমরা ওই বিশ্বকাপ জিতে গেলাম। শুরু থেকেই কেউ আমাদের গোনায় ধরেনি, তারপর টানা কয়েকটি হার আমাদের সম্ভাবনা প্রায় শেষ করে দিল। কিন্তু আমাদের অধিনায়ক ইমরান খান শিরোপা জয়ের আশা একটিবারের জন্য ছেড়ে দেননি। যেভাবে আমরা সেমিফাইনাল ও ফাইনালে উঠলাম, সেটা আমাদের সবার জন্য অবিস্মরণীয় স্মৃতি। সেমিফাইনাল ইনজামাম-উল-হককে রাতারাতি তারকা বানিয়ে দিল। ফাইনালে আমিও কিছুটা ভাগ্যের সাহায্য পেলাম। বুঝলাম, বিশ্বকাপে ভালো পারফরম্যান্স কীভাবে একজন খেলোয়াড়কে ‘আইকন’ বানিয়ে দিতে পারে। একজন ক্রিকেটার শুধু বিশ্বকাপে খেলার স্বপ্নই দেখেন না, সেখানে নিজের সেরাটা মেলে ধরাও তাঁর স্বপ্ন। যেটা আমার ক্ষেত্রে হয়েছে। ব্যক্তিগতভাবে আমি মনে করি, বিশ্বকাপে চূড়ান্ত সাফল্য একজন পেশাদার ক্রিকেটারের ক্যারিয়ারকে পরিপূর্ণ করে। এর প্রমাণ নিশ্চয়ই পেয়েছেন শচীন টেন্ডুলকারের প্রতিক্রিয়ায়, ষষ্ঠবারের চেষ্টায় অবশেষে ২০১১ সালে টেন্ডুলকার বিশ্বকাপ ট্রফিটা তুলে ধরার সুযোগ পেলেন! একজন বিনয়ী এবং নিরহংকার খেলোয়াড়ের সারা জীবনের স্বপ্ন সত্যি হওয়ার পরিতৃপ্তি ফুটে উঠেছিল তাঁর চোখেমুখে। সর্বকালের সেরা এবং পরিপূর্ণ ক্রিকেটার হিসেবে টেন্ডুলকার নিজের নামটা সোনার অক্ষরে লিখেছেন ২ এপ্রিল ২০১১। অন্যদিকে আধুনিক কালে আরও অনেক ‘আইকন’ ক্রিকেটার আছেন, যাঁরা কখনো বিশ্বকাপ জিততে পারেননি। ব্রায়ান লারা, রাহুল দ্রাবিড়, সৌরভ গাঙ্গুলী, জ্যাক ক্যালিসকে জিজ্ঞেস করুন, তাঁরাও বলবেন বর্ণাঢ্য ক্যারিয়ারের সবচেয়ে বড় অপ্রাপ্তি কোনটি। মাইক গ্যাটিংয়ের সঙ্গে কথা বলুন, ১৯৮৭ বিশ্বকাপে ফাইনালে সেই রিভার্স সুইপের জন্য তাঁর আফসোসটা বুঝতে পারবেন। আমি নিশ্চিত, হেডিংলিতে সেদিন স্টিভ ওয়াহর ক্যাচ ফেলার স্মৃতি এখনো তাড়া করে হার্শেল গিবসকে। চোটের কারণে ১৯৯২ বিশ্বকাপ খেলতে পারেননি বলে ওয়াকারেরও কি একটু আক্ষেপ হয় না?	1
শীর্ষ বাছাইরা দ্বিতীয় রাউন্ডে পঞ্চম বাছাই আনা ইভানোভিচসহ মেয়েদের বিভাগের আটজনের বিদায়। অস্ট্রেলিয়ান ওপেনের প্রথম দিন একটা ঝাঁকুনিই দিয়েছিল টেনিস বিশ্বকে। কাল দ্বিতীয় দিনে অবশ্য সবকিছুই প্রায় স্বাভাবিক। দুই শীর্ষ বাছাই নোভাক জোকোভিচ ও সেরেনা উইলিয়ামস, পুরুষ এককের বর্তমান চ্যাম্পিয়ন স্তানিসলাস ভাভরিঙ্কা ও দুইবারের চ্যাম্পিয়ন ভিক্টোরিয়া আজারেঙ্কারা উঠে গেছেন দ্বিতীয় রাউন্ডে। উন্মুক্ত যুগে আন্দ্রে আগাসির পর দ্বিতীয় পুরুষ খেলোয়াড় হিসেবে পঞ্চম শিরোপার অভিযানে নামা জোকোভিচ ৬-৩, ৬-২, ৬-৪ গেমে হারিয়েছেন বাছাইপর্ব পেরিয়ে আসা স্লোভেনিয়ান আলিয়াজ বেদেনেকে। সেরেনা ৬-০, ৬-৪ গেমে জিতেছেন বেলজিয়ামের অ্যালিসন ফন উইটভেঙ্কের বিপক্ষে। রয়টার্স।	1
ওমানকেই পেল বাংলাদেশ হারটা একরকম অনুমিতই ছিল। তার পরেও বাংলাদেশের চাওয়া ছিল যতটা সম্ভব প্রতিদ্বন্দ্বিতা গড়ে তোলার। কিন্তু সেটাও হলো না। সিঙ্গাপুরে বিশ্ব হকি লিগে গ্রুপপর্বের শেষ ম্যাচে পোল্যান্ডের কাছে ৫-০ গোলে হেরেছেন জিমিরা। র্যাঙ্কিংয়ের ১৮তম দলের কাছে ৩০তম স্থানে থাকা বাংলাদেশ আসলে হেরে গেছে প্রথম দুই কোয়ার্টারেই। পেনাল্টি কর্নার (পিসি) আদায় করে তা থেকে গোল বানিয়ে নেওয়ার কৌশলটা ভালোই কাজে লাগিয়েছে পোলিশ খেলোয়াড়েরা। পাঁচ গোলের চারটিই তারা করেছে পিসি থেকে। ওদিকে বাংলাদেশ ছয়টি পিসি পেয়ে একটিও গোল করতে পারেনি। অথচ অনুশীলনে কোচ গোবিনাথান কৃষ্ণমূর্তি পিসির ওপরে আলাদা কাজ করিয়েছেন কৃষ্ণ-মিমোদের। ম্যাচের পাঁচ মিনিটেই দুই গোল হজম করে বসে বাংলাদেশ। ৩ ও ৫ মিনিটে পিসি থেকে গোল দুটি করেন পাওয়েল ব্রাতকোফস্কি। ২২ মিনিটে হ্যাটট্রিক পূর্ণ করেন এই পোলিশ স্ট্রাইকার। ৪২ মিনিটে ফিল্ডগোল করেন অ্যাডাম খভালিশ। ৪৪ মিনিটে পিওতর কোজলফস্কির গোলটি আবার পিসি থেকেই আসে। শুধু শেষ কোয়ার্টারই একটু লড়েছে বাংলাদেশ, বেশ কয়েকটি গোল বাঁচিয়েছেন গোলরক্ষক অসীম গোপ। গ্রুপের তিন ম্যাচে দুটিতেই হার। তবে কালকের হারেও সেমিফাইনালে খেলার সম্ভাবনা যথেষ্ট উজ্জ্বল বাংলাদেশের। গ্রুপে তৃতীয় হওয়ায় সেমিতে ওঠার লড়াইয়ে আগামীকাল কোয়ার্টার ফাইনালে বাংলাদেশ মুখোমুখি হবে ওমানের। ওমানকে হারালেও তৃতীয় রাউন্ড নিশ্চিত নয় বাংলাদেশের। চার সেমিফাইনালের সেরা তিনটি দলই যাবে পরের রাউন্ডে। যদিও এখনই এসব নিয়ে ভাবতে চান না কোচ গোবিনাথান কৃষ্ণমূর্তি, ‘আপাতত আমাদের সব নজর পরের ম্যাচে। আমরা এই ম্যাচে ওমানকেই আশা করেছিলাম প্রতিপক্ষ হিসেবে। তবে যে-ই আসুক না কেন, জয় ছাড়া এখন আমাদের কাছে বিকল্প কিছুই নেই।’ আজ টুর্নামেন্টের সূচিতে কোনো ম্যাচ রাখা হয়নি। খেলোয়াড়দেরও বিশ্রামে থাকার কথা। তবে হারের পর বাড়তি অনুশীলনের দিকেই নজর কোচের। তাই আজ দুই বেলা অনুশীলন করার কথা রয়েছে জিমিদের।	1
ফিরেই সেঞ্চুরি উইলিয়ামসনের ১৮ বলে দরকার ২৫ রান, নিউজিল্যান্ডের হাতে আছে ৪ উইকেট। রুদ্ধশ্বাস সমাপ্তির অপেক্ষায় নেলসনের নিউজিল্যান্ড-শ্রীলঙ্কা চতুর্থ ওয়ানডে। কিন্তু আগুনে ব্যাটিংয়ে সব উত্তেজনায় জল ঢেলে দিলেন লুক রনকি। থিসারা পেরেরার করা ৪৮তম ওভার থেকে ২৪ রান তুলেই ম্যাচ শেষ করে দিলেন কিউই উইকেটকিপার ব্যাটসম্যান। পরের ওভারের প্রথম বলে ড্যানিয়েল ভেট্টোরির বাউন্ডারিতে ১১ বল হাতে রেখেই ২৭৭ রানের লক্ষ্য পেরিয়ে যায় নিউজিল্যান্ড। ৪ উইকেটের এই জয়ে ৭-ম্যাচ সিরিজে স্বাগতিকেরা এখন ২-১-এ এগিয়ে। রনকি সমাপ্তি টেনেছেন, তবে কাল স্যাক্সটন ওভালে নিউজিল্যান্ডের নায়ক কেন উইলিয়ামসন। দুই ম্যাচের বিশ্রাম শেষে দলে ফিরেই দারুণ এক সেঞ্চুরি পেয়েছেন ২৪ বছর বয়সী এই ব্যাটসম্যান। অধিনায়ক ব্রেন্ডন ম্যাককালামের বিদায়ের পর পঞ্চম ওভারেই উইকেটে আসা উইলিয়ামসন ১০৭ বলে করেছেন ১০৩ রান। ওয়ানডেতে তিন নম্বরে ব্যাট করে নিউজিল্যান্ডের হয়ে সবচেয়ে বেশি সেঞ্চুরি এখন উইলিয়ামসনেরই (৩টি)। উইলিয়ামসনকে ভালোই সঙ্গ দিয়েছেন গ্রান্ট এলিয়ট (৫৮ বলে ৪৪) ও মাত্রই ডি ভিলিয়ার্সের কাছে দ্রুততম সেঞ্চুরির রেকর্ড খোয়ানো কোরি অ্যান্ডারসন (৪৪ বলে ৪৭)। শেষে ঝড় তোলা রনকি অপরাজিত ছিলেন ১৫ বলে ৩২ রান করে। এর আগে শ্রীলঙ্কার ২৭৬ রানের ইনিংসটা পুরোপুরিই দুই ‘বুড়ো’ সাঙ্গাকারা ও জয়াবর্ধনেময়। মাত্র ৬ রানের জন্য সেঞ্চুরি পাননি মাহেলা জয়াবর্ধনে। ৭৬ রান করার পথে সনাৎ জয়াসুরিয়াকে টপকে ওয়ানডেতে তৃতীয় সর্বোচ্চ রানের মালিক হয়েছেন কুমার সাঙ্গাকারা। সিরিজের পঞ্চম ওয়ানডে ২৩ জানুয়ারি ডানেডিনে। সংক্ষিপ্ত স্কোর শ্রীলঙ্কা: ৪৯.৩ ওভারে ২৭৬ (করুনারত্নে ৫, দিলশান ৪৪, সাঙ্গাকারা ৭৬, জয়াবর্ধনে ৯৪, ম্যাথুস ০, থিরিমান্নে ১৯, পেরেরা ৫, মেন্ডিস ১২, কুলাসেকারা ৪, সেনানায়েকে ১*, হেরাথ ০; সাউদি ৩/৫৯, মিলনে ২/২৮, ম্যাকলেনাহান ২/৫৮, অ্যান্ডারসন ১/১৯, এলিয়ট ০/১৯, ভেট্টোরি ০/৪১, উইলিয়ামসন ১/৫০)। নিউজিল্যান্ড: ৪৮.১ ওভারে ২৮০/৬ (গাপটিল ২০, ম্যাককালাম ১১, উইলিয়ামসন ১০৩, টেলর ৮, এলিয়ট ৪৪, অ্যান্ডারসন ৪৭, রনকি ৩২*, ভেট্টোরি ৭*; কুলাসেকারা ১/৫১, ম্যাথুস ১/১৬, হেরাথ ১/৩৯, পেরেরা ১/৫৮, সেনানায়েকে ০/৫৭, মেন্ডিস ১/৪০, দিলশান ০/১৮)। ফল: নিউজিল্যান্ড ৪ উইকেটে জয়ী। ম্যান অব দ্য ম্যাচ: কেন উইলিয়ামসন। 	1
মেসিকে ছাড়িয়ে যাবেন রোনালদো! ব্যালন ডি’অরে মেসি যুগের পর কি রোনালদো যুগ শুরু হলো? ক্রিস্টিয়ানো রোনালদো টানা দুবার জেতার পর প্রশ্নটা উঠতেই পারে। অথচ এর আগে টানা চারবার জিতে ট্রফিটাকে একরকম নিজের সম্পত্তিই বানিয়ে ফেলেছিলেন মেসি। সব মিলিয়ে তিনবার ব্যালন ডি’অর জেতা রোনালদো এখনো পিছিয়ে মেসির চেয়ে। শেষ পর্যন্ত এই দ্বৈরথে কে জিতবেন, সেটা জানার জন্য আরও বছর কয়েক অপেক্ষা করতেই হচ্ছে। তবে রোনালদোর রিয়াল পূর্বসূরি জিনেদিন জিদান কিন্তু এ দ্বৈরথের বরমাল্য পরিয়ে দিচ্ছেন উত্তরসূরির গলাতেই, ‘সে (রোনালদো) আরও ট্রফি জিতবে। এখন সে যা করছে, সেটা স্রেফ অন্য জগতের। এভাবে খেলতে থাকলে সে আরও ট্রফি জিতবে। এমনকি মেসির চেয়েও বেশি ট্রফি জিততে পারে।’ তবে বিস্ময়করভাবে একজন কিন্তু রোনালদোর ব্যালন ডি’অর জয় নিয়ে প্রশ্ন তুলেছেন। তিনি বার্সেলোনার ডাচ কিংবদন্তি ইয়োহান ক্রুইফ। তাঁর যুক্তি, ‘সর্বোচ্চ পর্যায়ের ফুটবলে ব্যক্তিগত নৈপুণ্যের সঙ্গে দলীয় অর্জনের একটা সমন্বয় থাকা উচিত। ব্যাপারটা একটু হাস্যকর, টানা দুই বছর পুরস্কারটা এমন একজনের কাছে গেল যে আহামরি কিছু খেলেনি, খুব বেশি শিরোপাও জেতেনি।’ তাহলে ব্যালন ডি’অর কার জেতা উচিত ছিল? ক্রুইফ বেছে নিলেন রিয়ালের জার্মান মিডফিল্ডার টনি ক্রুসকে, ‘দুই বছর আগে বায়ার্ন সম্ভাব্য সব শিরোপা জেতার পরেও টনি ক্রুস বা বায়ার্নের কাউকে না দিয়ে রোনালদোকে দেওয়া হয়েছিল। ২০১৪ সালে ক্রুস জার্মানিকে বিশ্বকাপ জেতানোয় বড় ভূমিকা রেখেছে, অথচ সে শেষ তিনেই নেই। আর রোনালদো তো ব্রাজিলে দর্শকই হয়ে ছিল। এটা পরিষ্কার, ফিফা এই পুরস্কারটা খুব একটা গুরুত্বই দিচ্ছে না।’ ইএসপিএন, মার্কা।	1
এবার ওয়ানডে অধিনায়কও স্মিথ মাইকেল ক্লার্কের চোট হঠাৎই অস্ট্রেলিয়ার টেস্ট অধিনায়ক বানিয়েছে স্টিভেন স্মিথকে। স্টিভেন স্মিথ এবার অস্ট্রেলিয়ার ওয়ানডে দলের অধিনায়কত্বও পেলেন হঠাৎ করে। ক্লার্কের অনুপস্থিতিতে অধিনায়ক হওয়া জর্জ বেইলি স্লো ওভার রেটের কারণে নিষিদ্ধ এক ম্যাচ। তাই ত্রিদেশীয় সিরিজের নিজেদের তৃতীয় ম্যাচে স্মিথের হাতে দায়িত্ব দেওয়া ছাড়া উপায় ছিল না ক্রিকেট অস্ট্রেলিয়ার। পরশু ইংল্যান্ডের বিপক্ষে টস করতে নামলেই অস্ট্রেলিয়ার ২২তম ওয়ানডে অধিনায়ক হবেন স্মিথ। শুক্রবারের এই ম্যাচে অস্ট্রেলিয়া দলে নেই ওপেনার ডেভিড ওয়ার্নার, ফাস্ট বোলার মিচেল জনসন ও জশ হ্যাজলউডও। ওয়ার্নার ও বেইলির পরিবর্তে ১২ জনের দলে নেওয়া হয়েছে শন মার্শ, ক্যামেরন হোয়াইটকে। এএফপি, ক্রিকইনফো।	1
আঘাত সয়েই এই রদ্রিগেজ সুন্দর সব সময়ই নমস্য, তার আবেদন চিরন্তন। তবে গোলাপেরও কাঁটা থাকে, সেটার আঘাত সয়েই নিতে হয় সুবাস। বিশ্বকাপে হামেস রদ্রিগেজের অবিশ্বাস্য সেই গোলটা অনেকেরই মনে থাকার কথা। উরুগুয়ের সঙ্গে দ্বিতীয় রাউন্ডে ২৫ গজ দূর থেকে দুর্দান্ত সেই ভলি এখনো ফুটবলপ্রেমীদের চোখে মায়াঞ্জন বুলিয়ে যায়। গত বছরের সেরা গোল হিসেবে সেটি তো কিছুদিন আগে পুসকাস পুরস্কারই জিতেছে। কিন্তু সেই গোলের আগে-পরে কলম্বিয়ার এই প্লেমেকারকে কত ফাউল, বুটের কত চোরা আঘাত সইতে হয়েছে সেটা মনে আছে কজনের! বিশ্বকাপের আগে সবাই জানত, কলম্বিয়ায় ২৩ বছর বয়সী একজন প্রতিভাবান মিডফিল্ডার আছেন। কিন্তু সেই প্রতিভার আলো বিশ্বকাপে কতটা ছড়াবে, সেই সন্দেহও ছিল বৈকি। রদ্রিগেজ কিন্তু কুড়ি থেকে ফুল হয়ে ফোটার জন্য বেছে নিলেন সবচেয়ে বড় মঞ্চটাই। যদিও সেই পথটা ফুলে সুশোভিত ছিল না। টুর্নামেন্টের শুরু থেকেই ডিফেন্ডাররা তাঁকে আটকানোর সব রকম চেষ্টাই করেছেন। লাভ হয়নি, শেষ পর্যন্ত ছয় গোল নিয়ে জিতেছেন গোল্ডেন বুট। যেনতেনভাবে দমিয়ে রাখার চেষ্টাটাই তাঁকে আরও তাঁতিয়ে দিয়েছে বলে দাবি রদ্রিগেজের, ‘পাল্টা জবাব দেওয়ার সবচেয়ে ভালো উপায় নিজের খেলাটা ভালোভাবে খেলা। ফুটবলে ঠোকাঠুকি, সংঘর্ষ এসব থাকবেই। কিন্তু আমি এসবে অভ্যস্ত। আপনি যখন লাথি খাবেন, তখন খেলা দিয়েই সেটার জবাব দিতে হবে।’ সেই খেলাটা ব্রাজিলের সঙ্গে খেলতেই সবচেয়ে বেশি বেগ পেতে হয়েছে। ছায়ার মতো সব সময় ঘিরে রেখেছে দু-একজন। ব্রাজিল ওই এক ম্যাচেই টুর্নামেন্ট সর্বোচ্চ ৫৪টি ফাউল করেছিল, এক রদ্রিগেজকেই ফাউল করা হয়েছে ছয়বার। ইএসপিএনকে বিশেষ এক সাক্ষাৎকারে সেই ম্যাচ নিয়ে রদ্রিগেজের স্মৃতিচারণা, ‘তারা খুবই মেরে খেলছিল, রেফারিও ওদের অনেক সাহায্য করেছে। সবাই জানে ওই দিন কী হয়েছিল। বিশেষ করে, স্বাগতিকদের ৬০ হাজার দর্শকের সঙ্গেও খেলতে হয়েছে আমাদের।’ ওই ম্যাচটা শেষ পর্যন্ত ব্রাজিল ২-১ গোলে জিতেছিল, কিন্তু রদ্রিগেজকে পুরোপুরি আটকে রাখা যায়নি। তাঁর পাস থেকেই বল পেয়ে কার্লোস বাক্কা পেনাল্টি এনে দিয়েছিলেন, পরে সেটা থেকে গোল করেছেন রদ্রিগেজই। রদ্রিগেজের পুরো জীবনটাই এমন স্রোতের বিপরীতে বইঠা বেয়ে যাওয়ার উপাখ্যান। কলম্বিয়ার ইবাগ শহরে জন্ম। তিন বছর বয়সেই ফুটবলার বাবা পরিবার ছেড়ে চলে যান। কিন্তু কিছুই থামাতে পারেনি রদ্রিগেজকে। মাত্র ১৪ বছর বয়সেই ক্লাব ফুটবলে অভিষেক। এর দুই বছর পরই দেশ ছেড়ে পাড়ি জমান আর্জেন্টিনায়। সবচেয়ে কম বয়সে বিদেশি খেলোয়াড় হিসেবে আর্জেন্টাইন লিগে তাঁর গোল করার রেকর্ড টিকে আছে এখনো। এর পরের ঘটনাগুলো ঘটে গেছে বেশ দ্রুত, অনেকটা চলচ্চিত্রের স্ন্যাপশটের মতো। আর্জেন্টাইন ক্লাব ব্যানফিল্ড থেকে পোর্তোতে আসা, সেখান থেকে সাড়ে চার কোটি ইউরোতে মোনাকোতে পাড়ি জমানো—রদ্রিগেজ সামনে বিছানো সিঁড়ি দিয়ে উঠে গেছেন তরতর করে। বিশ্বকাপের পর রিয়াল মাদ্রিদে আসা ছিল স্বপ্নপূরণের মতো। বেঞ্চ গরম করতে হচ্ছে না, নিয়মিত খেলার সুযোগও পাচ্ছেন। বয়স কম হলেও চিন্তাভাবনায় আশ্চর্য রকম পরিণত। জানেন, যতদূর এসেছেন, সেটা কিছুই নয়। সামনে আরও বহুদূর যেতে হবে, অনেক কিছু সইতে হবে। ফুটবলকে যখন জীবনের ধ্রুবতারা করেছেন, তাঁর তো প্রেরণার অভাব নেই, ‘ফুটবল নিয়ে থাকলেই আমি খুশি থাকি। মাঠে গিয়ে আমি খেলাটা উপভোগ করার চেষ্টা করি। এটাই আমার প্রেরণা।’ ইএসপিএন।	1
এএফসি অনূর্ধ্ব-১৫ আগামী ২০-২৫ এপ্রিল কাঠমান্ডুতে হবে এএফসি অনূর্ধ্ব-১৫ আঞ্চলিক চ্যাম্পিয়নশিপ। এতে অংশ নেবে বাংলাদেশ, ভারত, ভুটান, ইরান, মালদ্বীপ, শ্রীলঙ্কা ও নেপাল। আগামী ১০ এপ্রিল প্রতিযোগিতার গ্রুপিং ও সূচি চূড়ান্ত হবে।	1
জাতীয় ক্লাব ভারোত্তোলন জাতীয় ক্রীড়া পরিষদ জিমনেসিয়ামে আগামী ২-৫ মার্চ হবে ১২তম পুরুষ ও দশম মহিলা জাতীয় ক্লাব ভারোত্তোলন চ্যাম্পিয়নশিপ এবং দ্বিতীয় আন্তসংস্থা ভারোত্তোলন চ্যাম্পিয়নশিপ। ১৫টি ওজন শ্রেণিতে হবে খেলাগুলো।	1
নেতৃত্বে শূন্য ৩৯ ইনিংস পর আবার ওয়ানডেতে শূন্যের দেখা পেলেন অ্যাঞ্জেলো ম্যাথুস। ২০১৩ সালে সর্বশেষ যে দলের বিপক্ষে শূন্য করেছিলেন, সেই নিউজিল্যান্ডের বিপক্ষেই কাল আবার শূন্য রানে আউট হলেন শ্রীলঙ্কান অধিনায়ক। অধিনায়ক হিসেবে ওয়ানডেতে ম্যাথুসের শূন্য এই দুটিই। তবে কাল তাঁর শূন্যটা শ্রীলঙ্কাকে অনাকাঙ্ক্ষিত এক রেকর্ডে সবার ওপরে তুলে দিয়েছে। ওয়ানডেতে লঙ্কান অধিনায়কেরা ৪৮ বার শূন্য রানে আউট হয়েছেন। ২০১৩ সাল থেকে ৪৭ শূন্য নিয়ে ইংল্যান্ডের সঙ্গে যৌথভাবে শীর্ষে ছিল শ্রীলঙ্কা। তৃতীয় সর্বোচ্চ ৪৩ বার শূন্যতে আউট হয়েছেন অস্ট্রেলিয়ার অধিনায়কেরা। ২২ শূন্য নিয়ে এই তালিকায় বাংলাদেশের অবস্থান দশে। অধিনায়ক হিসেবে সবচেয়ে বেশি ১৪ বার শূন্য রানে আউট হয়েছেন নিউজিল্যান্ডের স্টিভেন ফ্লেমিং ও শ্রীলঙ্কার অর্জুনা রানাতুঙ্গা।	1
এই রুবেল অন্য রুবেল ড্রেসিংরুম থেকে সংবাদ সম্মেলনকক্ষে আসার পথটা কি একটু লম্বা হয়ে গেল? না, দূরত্ব বাড়েনি। মাঠ দিয়ে হেঁটে রুবেল হোসেন ড্রেসিংরুমে এলেন যে ধীর পদক্ষেপে। মামলা, জেলে যাওয়া ইত্যাদি মিলিয়ে গত কিছুদিন ছিলেন ঝড়ের মধ্যে। এর মধ্যে দু-একবার সংবাদমাধ্যমের মুখোমুখি হলেও ওসব স্পর্শকাতর বিষয়ে মুখ খোলেননি। কালকের সংবাদ সম্মেলনে বিতর্কিত বিষয়টা নিয়ে কোনো ‘বাউন্সার’ এলে কীভাবে সামলাতে হবে, সংবাদ সম্মেলনে আসার পথে মিডিয়া ম্যানেজার রাবিদ ইমাম সেই তালিমই দিচ্ছিলেন তাঁকে। সেই তালিমের কারণেই হোক কিংবা ঝঞ্ঝাবিক্ষুব্ধ সময় জয় করে পাওয়া আত্মবিশ্বাসের জন্য, সংবাদ সম্মেলনে রুবেল ছিলেন দারুণ সপ্রতিভ। যেটা হতে পারত তাঁর জীবনের সবচেয়ে বিব্রতকর সংবাদ সম্মেলন, সাংবাদিকদের অনেকের চোখে সেটাই কিনা হয়ে গেল রুবেলের ছয় বছরের আন্তর্জাতিক ক্যারিয়ারের সেরা সংবাদ সম্মেলন! রুবেলকে বিব্রত না করতে অবশ্য সাংবাদিকেরাও যথেষ্ট কৌশলী ছিলেন। বিশ্বকাপ, অস্ট্রেলিয়ান কন্ডিশন ইত্যাদি প্রসঙ্গে প্রশ্ন তো হলোই, একপর্যায়ে সংবাদ সম্মেলন মোড় নিল ওই স্পর্শকাতর দিকেও। কিন্তু কেউই সরাসরি বিষয়টা না তুলে ঘুরিয়ে-ফিরিয়ে জানতে চাইলেন খারাপ সময়টা কি রুবেল পুরোপুরি কাটিয়ে উঠতে পেরেছেন, বিশ্বকাপে এর কি প্রভাব পড়তে পারে বা ভক্ত-সমর্থকেরা যে এই দুঃসময়ে তাঁর পাশে ছিলেন, সেটার প্রতিক্রিয়া কী। সংবাদ সম্মেলনকক্ষে বিস্ময় ছড়িয়ে দিয়ে প্রতিটি প্রশ্নেই দারুণ সাবলীল থাকলেন রুবেল। ‘আমি একটা মানসিক চাপের মধ্যে ছিলাম’ স্বীকার করেও বললেন, ‘এখন এর কোনো কিছুই আমার মাথায় নেই। আমি এটা নিয়ে চিন্তাও করছি না। আমার মূল লক্ষ্য ক্রিকেটে...দেশের জন্য খেলব। দেশের হয়ে বিশ্বকাপে যাচ্ছি এটাই আমার জন্য বড়। ওখানে কীভাবে ভালো করতে হবে আমার মাথায় এখন শুধু এই চিন্তা।’ কঠিন সময় পার করে বিশ্বকাপের নৌকায় উঠেছেন বলেই হয়তো বিশ্বকাপটাকে রুবেল বলছেন তাঁর জন্য ‘বড় চ্যালেঞ্জ।’ সেই চ্যালেঞ্জে নিজেকে জয়ী দেখতে ভুলে যেতে চান সাম্প্রতিক বিতর্ক, ‘গত কিছুদিন আমার জীবনে অনেক কঠিন সময় গেছে। তবে এটা নিয়ে পড়ে থাকতে চাই না। আমাদের সামনে অনেক বড় একটা মিশন। এই মিশনটা আমরা কীভাবে সফল করব সেদিকেই তাকিয়ে আছি।’ গত ছয় বছরে অনেকবারই সংবাদ সম্মেলনে এসেছেন। কিন্তু নিউজিল্যান্ডের বিপক্ষে হ্যাটট্রিকসহ ৬ উইকেটে ম্যান অব দ্য ম্যাচ হয়ে সংবাদ সম্মেলনে এসেও রুবেল এতটা সপ্রতিভ ছিলেন না। কঠিন সময় মানুষকে ভেঙে যেমন দেয়, অনেক সময় পরিণতও করে। রুবেলের বেলায় সম্ভবত দ্বিতীয়টিই হয়েছে। এর জন্য তিনি কৃতজ্ঞতা প্রকাশ করেছেন ভক্ত-সমর্থকদের প্রতিও, ‘এই সময়ে যাঁরা আমার পাশে ছিলেন, তাঁদের প্রতি কৃতজ্ঞতা জ্ঞাপন করছি। আমার জন্য সবাই দোয়া করবেন। আমি যেন বিশ্বকাপে কিছু করে দেখাতে পারি।’ এই ‘কিছু’টাকে নির্দিষ্ট কোনো গণ্ডির মধ্যে ফেলতে চান না রুবেল, ‘ব্যক্তিগতভাবে কোনো লক্ষ্য ঠিক করিনি। আমার মূল লক্ষ্য হলো আমাকে ভালো খেলতে হবে।’ অস্ট্রেলিয়ায় কন্ডিশনে পেস বোলাররা সেখানে সুবিধা পাবেন। রুবেল আত্মবিশ্বাসী সে সুবিধা কাজে লাগাতে পারবেন। তবে তার আগে কাজে লাগাতে চান বিশ্বকাপের দুই সপ্তাহ আগে অস্ট্রেলিয়ায় গিয়ে অনুশীলন করার সুযোগটা, ‘আমরা সাধারণত বাউন্সি উইকেটে তেমন খেলি না। অস্ট্রেলিয়ার উইকেটে তাই আমাদের ভালোভাবে অনুশীলন করতে হবে। অনুশীলনের যে সুযোগ পাব সেটা কাজে লাগাতে হবে।’ ঝঞ্ঝাবিক্ষুব্ধ সময়ের প্রতিটি মুহূর্ত পাশে পেয়েছেন বিসিবি আর সতীর্থদের। দূর থেকে শুভকামনা ছিল ভক্ত-সমর্থকদেরও। বিশ্বকাপে কি সেটার প্রতিদান দিতে পারবেন রুবেল হোসেন?	1
সাকিবের নয় দিনের শ্রেষ্ঠত্ব মাত্র দিন দশেক আগের কথা। মাস খানেকের মধ্যে কোনো ওয়ানডে না খেলেও আইসিসি র্যাঙ্কিংয়ে বিশ্বের এক নম্বর ওয়ানডে অলরাউন্ডার হয়ে গেলেন সাকিব আল হাসান। নিউজিল্যান্ড সফরের প্রথম ওয়ানডেতে শ্রীলঙ্কার অধিনায়ক অ্যাঞ্জেলো ম্যাথুসের ব্যর্থতাই টেস্ট ও টি-টোয়েন্টির পর ওয়ানডেতেও সাকিবকে বিশ্বসেরা অলরাউন্ডার বানায়। তিন ধরনের ক্রিকেটেই এক নম্বর থাকাটা অবশ্য মাত্র নয় দিনই স্থায়ী হলো। শ্রীলঙ্কা-নিউজিল্যান্ডের চতুর্থ ওয়ানডের পর ম্যাথুস পুনরুদ্ধার করেছেন ওয়ানডের শীর্ষস্থান। দুই ধাপ পিছিয়ে সাকিব নেমে গেছেন তিনে। চার থেকে দুই উঠে এসেছেন তিলকরত্নে দিলশান। তিনজনের পয়েন্টের ব্যবধান অবশ্য খুবই কম। ম্যাথুসের ৪০৭, দিলশানের ৪০৪, সাকিবের ৪০৩। তাই দুই-এক দিনের মধ্যে সাকিব আবার এক নম্বর হয়ে গেলে অবাক হওয়ার কিছুই থাকবে না।	1
তবু প্রথম সারির টুর্নামেন্ট বাহরাইন অনূর্ধ্ব-২৩ দল পাঠাবে, এটা জানাই ছিল। বাফুফে এত দিন বলে আসছিল, বাকি চারটি দেশই তাদের জাতীয় দল পাঠাবে। কিন্তু তা আর হচ্ছে কই! সিঙ্গাপুরও অনূর্ধ্ব-২৩ দল পাঠাবে বলে জানায় দিন দুয়েক আগে। মালয়েশিয়া ও থাইল্যান্ড থেকেও গতকাল মিলল একই খবর। অর্থাৎ বঙ্গবন্ধু কাপে এই দুটি দেশও পাঠাচ্ছে অনূর্ধ্ব-২৩ অলিম্পিক দল। ছয় দেশের আয়োজনে চারটিই অনূর্ধ্ব-২৩, বাংলাদেশ ও শ্রীলঙ্কাই শুধু জাতীয় দল। তার পরও এটি পাচ্ছে ফিফার ‘এ’ টায়ার অর্থাৎ প্রথম সারির আন্তর্জাতিক টুর্নামেন্টের মর্যাদা! টুর্নামেন্টের নয়টি ম্যাচই তাই ফিফার আন্তর্জাতিক ম্যাচের স্বীকৃতি পাবে বলে কাল বাফুফেকে জানিয়ে দিয়েছে ফিফা। শ্রীলঙ্কাতেই রক্ষা শ্রীলঙ্কাও বয়সভিত্তিক দল পাঠালে এটি ফিফার প্রথম শ্রেণিভুক্ত আন্তর্জাতিক টুর্নামেন্ট হতো না। ফিফার এ-সংক্রান্ত বিধিমালার ৭ নম্বর ধারায় রয়েছে, কোনো টুর্নামেন্টে অন্তত একটি ম্যাচে দুটি জাতীয় দল খেললে সেটি ‘এ’ শ্রেণির তালিকায় পড়বে। যেহেতু বঙ্গবন্ধু কাপে বাংলাদেশ-শ্রীলঙ্কা জাতীয় দল খেলছে এবং এই দুই দল মুখোমুখি হওয়াও নিশ্চিত (গ্রুপপর্বে), কাজেই টুর্নামেন্টটি প্রথম শ্রেণিতে অন্তর্ভুক্ত হওয়ার শর্ত পূরণ করছে। কিন্তু চারটি দেশ অলিম্পিক দল পাঠাচ্ছে কেন? এটা একটা প্রশ্ন। বাফুফের কাছে এর সুস্পষ্ট ব্যাখ্যা নেই। তাদের ধারণা, মার্চে অলিম্পিক বাছাইপর্বে প্রতিটি দেশেরই অনূর্ধ্ব-২৩ দলের খেলা আছে। সেটিরই একটি প্রস্তুতি হিসেবে অলিম্পিক দল পাঠানো। স্বাগতিক দলের জন্য এটিকে সুবিধাই বলছেন অনেকে। তাঁদের বক্তব্য, বাংলাদেশের এখন আরও ভালো করার লক্ষ্য থাকা উচিত। এমনিতে মালয়েশিয়াকে গ্রুপের শীর্ষস্থানে রেখে রানার্সআপ হয়ে বাংলাদেশের সেমিফাইনালে ওঠাই বাস্তবসম্মত মনে করা হচ্ছিল। কিন্তু মালয়েশিয়াও অলিম্পিক দল পাঠানোর ঘোষণায় এখন কেউ কেউ মালয়েশিয়ার বিপক্ষেও বাংলাদেশের জয় দেখছেন। এমনকি বাংলাদেশ গ্রুপ চ্যাম্পিয়নও হয়ে গেলেও অবাক হওয়ার থাকবে না! এত বড় প্রত্যাশার ভিত্তি হলো, সাম্প্রতিক সময়ে মালয়েশিয়ার মাটিতে তাদের সঙ্গে ২-২ গোলে বাংলাদেশের ড্র। এখন ঘরের মাঠে সে দেশের দ্বিতীয় দলকে হারানোর স্বপ্ন বাড়াবাড়ি কেন হবে? শনিবারই অনুশীলনে ডি ক্রুইফ আগামীকাল মধ্যরাতে ঢাকায় আসছেন লোডভিক ডি ক্রুইফ। শনিবারই তিনি বিকেএসপি গিয়ে দলের সঙ্গে যোগ দেবেন। এই ডাচ কোচকে নিয়ে কিছুদিন ধরে চলমান নানা নাটকীয়তার আপাত-অবসান হচ্ছে। সদ্য প্রয়াত বাবার অন্ত্যেষ্টিক্রিয়া শেষ করে আসছেন তিনি। তবে বাংলাদেশ দলের বিদায়ী এই কোচ আসছেন শুধুই বঙ্গবন্ধু কাপের জন্য। এটি শেষ করেই তাঁর ফিরে যাওয়ার কথা। নিরাপত্তাশঙ্কার মধ্যেই টুর্নামেন্ট সারা দেশে চলমান অবরোধ-হরতালের মধ্যে এমন একটা আন্তর্জাতিক টুর্নামেন্ট করা সহজ নয়। তার পরও প্রস্তুতি এগিয়ে চলেছে। নিরাপত্তা নিয়ে শঙ্কা থাকলেও সেটি টুর্নামেন্ট আয়োজনে বাধা হবে না বলে মনে করেন বাফুফে সভাপতি কাজী সালাউদ্দিনের। টুর্নামেন্টের নিরাপত্তা কমিটি ঢাকায় আজ প্রথম সভায় বসছে। এখানেই ঠিক হবে কী ধরনের নিরাপত্তাব্যবস্থা নেওয়া হবে। এমনিতে বাফুফে সভাপতি জানিয়েছেন, বাড়তি নিরাপত্তাব্যবস্থা নিতে প্রয়োজনীয় উদ্যোগ নেওয়া হয়েছে। পুলিশের ডিআইজি শেখ মারুফ হাসান টুর্নামেন্টের নিরাপত্তা কমিটির চেয়ারম্যান। আনুষ্ঠানিক সভার আগে তিনি বিস্তারিত বলতে রাজি নন। তবে জানা গেছে, স্টেডিয়াম, অনুশীলন ভেন্যু, হোটেলসহ প্রয়োজনীয় সব স্থানেই কঠোর নিরাপত্তা থাকবে। সিলেটে স্থানীয়ভাবে এখন পর্যন্ত দুটি নিরাপত্তাবিষয়ক সভা হয়েছে। সবকিছু ঠিকঠাই আছে বলে বাফুফেকে আশ্বস্ত করেছেন সিলেটের আয়োজকেরা। বিদেশি দলগুলোও এখন পর্যন্ত বাংলাদেশের নিরাপত্তা পরিস্থিতি নিয়ে কোনো উদ্বেগ জানায়নি বলে দাবি করেছে বাফুফে।	1
স্লেজিং? ফিক্সিং? সাবধান! শাস্তি-জরিমানা হলে সমস্যা নেই। কিন্তু শরীরী ভাষায় হওয়া চাই আগ্রাসী। চোখে চোখ রেখে, তেড়েফুঁড়ে গিয়ে হলেও নাড়িয়ে দিতে হবে প্রতিপেক্ষর আক্রমণ। ইএসপিএনক্রিকইনফোর দাবি, সাম্প্রতিক সময়ে একাধিক দলের অধিনায়ক ও টিম ম্যানেজমেন্ট নাকি এই বার্তা দিয়েছে দলের ক্রিকেটারদের। সেই নির্দেশনার প্রতিফলনই হয়তো পড়েছে বোর্ডার-গাভাস্কার ট্রফি ও চলতি ত্রিদেশীয় সিরিজে। তবে বিশ্বকাপেও এই চর্চা চালিয়ে গেলে সেই দল বা ক্রিকেটারের জন্য অপেক্ষা করছে বড় বিপদ। স্লেজিং, কটুবাক্যসহ মাঠে যাবতীয় বাজে আচরণ নিয়ে আরও কঠোর হচ্ছে আইসিসি। আইসিসির ওয়েবসাইটে দেওয়া এক সাক্ষাৎকারে প্রধান নির্বাহী ডেভ রিচার্ডসন বলেছেন, ‘গত মাস ছয়েক, কিংবা আরেকটু পিছিয়ে গেলে, গত অ্যাশেজ থেকেই ক্রিকেটারদের আচরণ মাত্রা ছাড়িয়ে যাওয়ার অনেকগুলো ঘটনা ঘটেছে। ছাড়িয়ে গেছে গ্রহণযোগ্যতার সীমা। স্লেজিংয়ের মাত্রা এবং ক্রিকেটারদের পরস্পরের প্রতি অশ্রদ্ধা ছিল খুব বেশি এবং বাজে রকমের। এ জন্যই আমরা ম্যাচ রেফারি ও আম্পায়ারদের নিয়ে আরও কাজ করেছি যাতে তাঁরা মাঠে আরও সক্রিয় থাকতে পারেন এবং মাঠে খেলার পরিবেশ ঠিক রাখতে ভূমিকা রাখতে পারেন। আর কেউ সীমা ছাড়িয়ে গেলে যেন প্রয়োজনীয় ব্যবস্থা নিতে পারেন।’ সাম্প্রতিক কিছু উদাহরণ টেনে বিশ্বকাপের জন্য দলগুলোকে সতর্ক করেছেন আইসিসি প্রধান নির্বাহী, ‘আপনার দেখেছেন, গত তিন-চার মাসে আইসিসি আচরণবিধি ভঙ্গের অভিযোগ অভিযুক্ত হওয়ার ১২টি ঘটনা ঘটেছে। বিশ্বকাপেও এর ব্যতিক্রম কিছু হবে না। টুর্নামেন্ট শুরুর আগে দলগুলোর সঙ্গে আলোচনার সময় এ বিষয়টি স্পষ্ট ও জোর দিয়ে জানিয়ে দেবেন ম্যাচ রেফারিরা।’ বিশ্বকাপের মতো আসরে মাথাচাড়া দিয়ে উঠতে পারে আবার, ফিক্সিং! বিশেষ করে স্পট ফিক্সিং। ছোটখাটো আসরেও যেখানে মিলিয়ন মিলিয়ন ডলারের বাজি হয়, বিশ্বকাপের মতো আসরের জন্য নিশ্চয়ই আয়োজন করে নামবেন বাজিকরেরা। ফিক্সিংয়ের শঙ্কাও তাই বাড়বে। তবে রিচার্ডসন হুঁশিয়ারি দিয়ে রাখলেন ফিক্সারদেরও, ‘অস্ট্রেলিয়া ও নিউজিল্যান্ডের পুলিশ ও আইন প্রয়োগকারী সংস্থার সঙ্গে মিলে আমাদের দুর্নীতি দমন কর্মকর্তারা অনেক কাজ করেছেন। কারা এসব দুর্নীতির সঙ্গে জড়িত, কে কে ম্যাচ পাতাতে বা পাতানোর চেষ্টা করতে পারেন, সেসব বিষয়ে আমাদের গোয়েন্দা তৎপরতা ও তথ্য আরও সমৃদ্ধ হয়েছে। আমরা নির্দিষ্ট করে জানি, এই লোকগুলো কোথায় আছে এবং এক শরও বেশি লোকের একটি তালিকা আইন প্রয়োগকারী সংস্থার হাতে দেওয়া হবে। খেলার বাইরের কোনো লোকের পক্ষে এসে কোনো রকমের দুর্নীতি করা বা করার চেষ্টাও খুব কঠিন হবে।’ এএফপি, রয়টার্স, ক্রিকইনফো।	1
জেরার্ডকে চান মরিনহো! খবরটা তাঁর জন্য তো স্বস্তিরই হওয়ার কথা। মৌসুম শেষে স্টিভেন জেরার্ড লিভারপুল ছেড়ে লস অ্যাঞ্জেলেস গ্যালাক্সিতে চলে যাবেন, তাতে চেলসি কোচ হোসে মরিনহো মন খারাপ করবেন কেন! প্রতিপক্ষের শক্তি কমে গেলে তাঁরই তো লাভ। কিন্তু মরিনহো যে ব্যাপারটা এভাবে দেখেনই না। জেরার্ডের চলে যাওয়া প্রিমিয়ার লিগের জন্যই বড় ক্ষতি বলে মনে করেন চেলসি কোচ, ‘ও প্রিমিয়ার লিগে থাকলেই আমি বেশি খুশি হতাম। এখনো এখানে খেলার মতো সব যোগ্যতা আছে তাঁর। যদিও সে আমার প্রতিপক্ষ, কিন্তু সে চলে যাবে এটা ভেবে আমি খুবই ব্যথিত।’ ক্যাপিটাল ওয়ান কাপে পরশু লিভারপুলের সঙ্গে ম্যাচটা ১-১ ড্র করেছে চেলসি। লিভারপুলের হয়ে ওই ম্যাচে জেরার্ডের পারফরম্যান্সের প্রশংসাও করেছেন চেলসি কোচ। তারপর রসিকতা করে বলেছেন, ‘চেষ্টা করব লস অ্যাঞ্জেলেস গ্যালাক্সি থেকে তাকে ধারে এনে চেলসিতে খেলাতে!’ বিবিসি।	1
ওমানকে হারালেই সেমিফাইনাল বাংলাদেশ হকি দলের সামনে আজ একটা বড় সুযোগ অপেক্ষা করছে। ওমানকে হারাতে পারলে চলমান বিশ্ব হকি লিগের দ্বিতীয় রাউন্ডের সেমিফাইনালে পা রাখা যাবে। তখন ফাইনালে ওঠার লড়াইয়ে প্রতিপক্ষ হবে সম্ভবত পোল্যান্ড। যদিও এই দলটির কাছে গ্রুপে বাংলাদেশ হেরেছে ৫-০ গোলে। তবে ফাইনালে ওঠা না হোক, শেষ চারের টিকিট পাওয়া মানে অন্তত তৃতীয় হওয়ার বিরাট সম্ভাবনা। তৃতীয় হতে পারলে বিশ্ব হকি লিগের তৃতীয় রাউন্ডের টিকিট মিলবে। বাংলাদেশের হকির জন্য এটি এক বড় প্রাপ্তির হাতছানি। কাজেই আজ ওমান ম্যাচটা খুবই গুরত্বপূর্ণ। একটা সময় ওমানকে বলে-কয়ে হারাত বাংলাদেশ। ঘরের মাঠে এখনো ওমানের সামনে বাংলাদেশ ‘বাঘের দল’। সম্প্রতি এশিয়ান গেমসের বাছাইয়ে ঢাকায় ওমানকে ৬ গোল দিয়েছে বাংলাদেশ। তারপর অনূর্ধ্ব-২১ এএইচএফ কাপে ওমানকে উড়িয়ে দিয়েছে ৫ গোলে। এই প্রেরণা আজ জিমি-কৃষ্ণদের সঙ্গী হবে। কিন্তু দেশের বাইরে শেষ দুটি সাক্ষাতে বাংলাদেশ হেরেছে এই ওমানের কাছে। দুটিই ৪-২। প্রথমটি গত এশিয়া কাপে, পরেরটি গত ইনচন এশিয়ান গেমসে। বাংলাদেশের জন্য ভয়ের কারণ, আজকের ম্যাচটিও দেশের বাইরে, সিঙ্গাপুরে। বিশ্ব হকি লিগের এই পর্বে মালয়েশিয়ার কাছে ৬ গোলে উড়ে গেলেও সিঙ্গাপুর ও ইউক্রেনকে ওমান হারিয়েছে ২-১ ব্যবধানে। জার্মান কোচ অলিভার দায়িত্ব নেওয়ার পর দলটি আন্তর্জাতিক পরিমণ্ডলে ভালো করছে। এই অলিভার বাংলাদেশের কিছুদিন গোলরক্ষক কোচ হিসেবে কাজ করেছেন। বাংলাদেশ দল সম্পর্কে ভালোই জানা আছে তাঁর। তবে ঘরের মাঠে ওমানের বিপক্ষে পাওয়া সাফল্য বিবেচনায় বাংলাদেশ দল আজ আশাবাদী থাকছে। সিঙ্গাপুর থেকে ফোনে দলের সহকারী ম্যানেজার রফিকুল ইসলাম কামাল বললেন, ‘আমরা জয়ের ব্যাপারে খুবই আত্মবিশ্বাসী। ওমানকে হারিয়ে সেমিফাইনালে উঠতে ছেলেরা উদগ্রীব হয়ে আছে।’ বাংলাদেশ সময় বেলা সাড়ে তিনটায় শুরু ম্যাচ। মাঠের বাইরের আত্মবিশ্বাসের ঝলক প্রবল প্রতিদ্বন্দ্বীর সঙ্গে মর্যাদার ম্যাচে মাঠেও এবার দেখানোর পালা।	1
রেকর্ডটি ফিরে পেতে চান আফ্রিদি ওয়ানডে ক্রিকেটের দ্রুততম সেঞ্চুরির রেকর্ডটি ১৭ বছর ছিল তাঁর অধিকারেই। শ্রীলঙ্কার বিপক্ষে নাইরোবিতে ৩৭ বলে গড়া সেই রেকর্ডটি নিউজিল্যান্ডের কোরি অ্যান্ডারসনের (৩৬ বলে) হাত ঘুরে এখন এবি ডি ভিলিয়ার্সের দখলে। ওয়েস্ট ইন্ডিজের বিপক্ষে দিন কয়েক আগে ৩১ বলে গড়া প্রোটিয়া ব্যাটসম্যানের রেকর্ডটিকে অচিরেই ভেঙে দিতে চান শহীদ আফ্রিদি। বিশ্বকাপই পাকিস্তানি এই মারকুটে ব্যাটসম্যানের শেষ ওয়ানডে টুর্নামেন্ট। বিশ্বকাপের আগে নিউজিল্যান্ডের বিপক্ষে দুটি ওয়ানডেও খেলবে পাকিস্তান। তাই এই দুটি ওয়ানডে কিংবা বিশ্বকাপেই তিনি পুনরুদ্ধার করতে চান রেকর্ডটি। কাজটা কঠিন, কিন্তু অসম্ভব কিছু নয়। আফ্রিদির ভাষায়, ‘পরিকল্পনা করে এমন রেকর্ড গড়া যায় না। যদি আত্মবিশ্বাস ভালো থাকে আর দিনটি বিশেষ হয় তাহলেই এমনটা হয়ে যায়। যদি সবকিছু আমার পক্ষে কাজ করে এবং দিনটি যদি আমার জন্য বিশেষ দিন হয়, তাহলে এবি ডি ভিলিয়ার্সের রেকর্ডটিকে নিউজিল্যান্ডের বিপক্ষে কিংবা বিশ্বকাপেই ছাড়িয়ে যাওয়ার চেষ্টা করব।’ বিশ্বকাপের পর ওয়ানডে ছাড়বেন বলে ঘোষণা দিয়েছেন, যদিও টি-টোয়েন্টি চালিয়ে যাবেন। পিটিআই।	1
সামাজিক যোগাযোগের মাধ্যমও ধর্ম, রাজনীতি, পাকিস্তান-ভারত সম্পর্ক নিয়ে মুখ না খোলার নির্দেশ ক্রিকেটারদের আগেই দিয়েছিল পাকিস্তান ক্রিকেট বোর্ড (পিসিবি)। এই নিষেধাজ্ঞার তালিকায় এবার পিসিবি যোগ করল সামাজিক যোগাযোগের বিভিন্ন মাধ্যমকেও। নিউজিল্যান্ডের বিপক্ষে ২ ম্যাচের ওয়ানডে সিরিজ এবং বিশ্বকাপ চলাকালে উটকো ঝামেলা থেকে দূরে থাকা এবং মিসবাহ-উল-হক, শহীদ আফ্রিদিদের মনোযোগ ক্রিকেটে রাখার স্বার্থেই এই নিষেধাজ্ঞা দেওয়া হয়েছে বলে জানিয়েছেন পাকিস্তান ক্রিকেট দলের ম্যানেজার নাভিদ আকরাম চিমা। পিটিআই। বিশ্বকাপ চলাকালে পরিবারও যে ক্রিকেটারদের কাছাকাছি যাবে এমন অনুমতিও নেই। তবে টুর্নামেন্ট শুরুর আগে নিউজিল্যান্ডের বিপক্ষে দ্বিপাক্ষিক সিরিজে আত্মীয়স্বজনদের সঙ্গে দেখা করতে পারবেন তাঁরা। অ্যাডিলেডে ভারতের সঙ্গে ম্যাচ দিয়ে বিশ্বকাপ শুরু করবে পাকিস্তান। ওই ম্যাচে মাঠে ক্রিকেটারদের সংযত আচরণের পরামর্শও দেওয়া হয়েছে।	1
ক্রিকেটের অলিম্পিক ১৪ দল। ২১০ খেলোয়াড়। একসঙ্গে এত দল, এত ক্রিকেটারকে কি বিশ্বকাপ ছাড়া আর কোনো টুর্নামেন্টে দেখার সুযোগ আছে? নেই। জাভাগাল শ্রীনাথের কাছে বিশ্বকাপ যেন তাই ‘ক্রিকেটের অলিম্পিক’। দল আর ক্রিকেটার বেশি বলেই তো নয়, এর অন্য গুরুত্বও আছে ভারতের সাবেক পেসারের কাছে, ‘চার বছরের ব্যবধানে, দুটি টুর্নামেন্টের মাঝে আপনার পারফরম্যান্সের সত্যিকারের মূল্যায়ন হয় বিশ্বকাপে। টুর্নামেন্ট শেষে যখন পেছন ফিরে দেখবেন সব ধরনের ক্রিকেটেই আপনার চার বছরের পারফরম্যান্স উঠে আসবে। বিশ্বকাপে পারফরম্যান্স তাই গুরুত্বপূর্ণ। এটাই টুর্নামেন্টে ভালো করার তাড়না ক্রিকেটারদের।’ আইসিসির অফিশিয়াল ওয়েবসাইটে নিজের লেখা কলামে শ্রীনাথ আরও জানিয়েছেন, ‘বিশ্বকাপে বাজে খেলে বড় বড় ক্রিকেটারদের জাতীয় দল থেকে বাদ পড়ার নজির আছে। এটাই প্রমাণ করে যে সব টুর্নামেন্টের ওপরে বিশ্বকাপ। আমার কাছে আইসিসি বিশ্বকাপ মানেই ক্রিকেটের অলিম্পিক।’ পিটিআই।	1
রোনালদোর ইচ্ছে ব্রাজিলিয়ান চ্যাম্পিয়নশিপে ক্রিস্টিয়ানো রোনালদো! খেলছেন করিন্থিয়ানস কিংবা ফ্ল্যামেঙ্গোর হয়ে!! ভাবছেন, এটি কোনো ব্রাজিলিয়ান ফুটবল-সমর্থকের স্বপ্ন? তা হতে পারে। কিন্তু সত্যিই একদিন ব্রাজিলে খেলার ইচ্ছে আছে রিয়াল মাদ্রিদের পর্তুগিজ স্ট্রাইকারের। সম্প্রতি ঘড়ি নির্মাতা প্রতিষ্ঠান ট্যাগ হিউয়ারের এক অনুষ্ঠানে কথা প্রসঙ্গে রোনালদো জানিয়েছেন, ‘করিন্থিয়ানস এবং ফ্ল্যামেঙ্গো বিখ্যাত দুটি ক্লাব। যেকোনো একটি জার্সি গায়ে চড়াতে পারলে খুশি হব আমি।’ ব্রাজিলে তাঁর অনেক পরিচিত মানুষজন। ব্রাজিলে খেলার ইচ্ছেটা জেগেছে সেই কারণেও, ‘ব্রাজিলে আমার অনেক বন্ধু। দেশটির সঙ্গে আমার সম্পর্কটাও ভালো। রিয়ালে অনেক ব্রাজিলিয়ানকেই পেয়েছি আমি। এদের মধ্যে কাকা অন্যতম, যার প্রতি আমার সর্বোচ্চ শ্রদ্ধা রয়েছে।’ তাহলে কি ধরে নেওয়া যায় রিয়ালই শেষ ঠিকানা নয় রোনালদোর? ইয়াহু নিউজ।	1
রোমারিওর প্রেমিকা প্রেম মানে না বয়স। মানে না বলেই ৪৮ বছর বয়সী রোমারিও নতুন করে প্রেমে পড়েছেন। প্রেমিকা ডিক্সি প্রাটের বয়স কত জানেন? মাত্র ১৯! ব্রাজিল স্ট্রাইকার যখন ১৯৯৪ বিশ্বকাপ জেতেন, তাঁর মার্কিন গায়িকা বান্ধবীর তখন জন্মই হয়নি! গত বছর অক্টোবরে সাবেক স্ত্রী ইসাবেলা বিতেনকোর্টের সঙ্গে বিচ্ছেদ হয়ে যাওয়ার পরেই প্রাটের প্রেমে মজেন খেলোয়াড়ি ক্যারিয়ার শেষে রাজনীতিক হয়ে যাওয়া সাবেক বার্সেলোনা স্ট্রাইকার। ২৯ বছরের ছোট সেই বান্ধবীকে নিয়ে ছুটি কাটিয়ে এসেছেন ক্যারিবীয় দ্বীপপুঞ্জে। দুজনকে একসঙ্গে দেখা যাচ্ছে অনেক পার্টিতেও। প্রাট রোমারিওর সঙ্গে অন্তরঙ্গ বেশ কিছু ছবিও দিয়েছেন তাঁর ইনস্টাগ্রামে। ফল, কয়েক দিনের মধ্যেই ইনস্টাগ্রামে এই তরুণী পেয়েছেন ১৩ হাজারের বেশি নতুন অনুসারী। সেটা যে রোমারিওর তারকাখ্যাতির গুণে তা অবশ্য বলাই বাহুল্য। মেইল অনলাইন।	1
সমান্তরাল ৯, ৬, ৩, ০। শীর্ষ দল ৯ পয়েন্ট, দ্বিতীয় দল ৬ পয়েন্ট, তৃতীয় দল ৩ পয়েন্ট, চতুর্থ দল ০। এবার এশিয়ান কাপের চারটি গ্রুপই দেখেছে এমন পয়েন্ট তালিকা।	1
ছোট পর্দায় বিগ ব্যাশ লিগ সিডনি সিক্সার্স-সিডনি থান্ডার (সরাসরি, বেলা ২-৪০ মি., স্টার স্পোর্টস ৪) রঞ্জি ট্রফি তামিলনাড়ু-মুম্বাই (সরাসরি, সকাল ১০টা, স্টার স্পোর্টস ২) অস্ট্রেলিয়ান ওপেন: ২য় রাউন্ড (সরাসরি, সকাল ৬টা ও বেলা ২টা, সনি সিক্স) আফ্রিকান নেশনস কাপ জাম্বিয়া-তিউনিসিয়া (সরাসরি, রাত ১০টা, সনি সিক্স) কেপ ভার্দে-কঙ্গো প্রজাতন্ত্র (সরাসরি, রাত ১টা, সনি সিক্স) কোপা ডেল রে এসপানিওল-সেভিয়া (সরাসরি, রাত ৩টা, টেন স্পোর্টস) কোপা ইতালিয়া নাপোলি-উদিনেসে (সরাসরি, রাত ২টা, টেন অ্যাকশন) হকি ইন্ডিয়া লিগ কলিঙ্গ-রাঁচি (সরাসরি, সন্ধ্যা ৭-৩০ মি., স্টার স্পোর্টস ২ ও ৩)	1
নতুন যুগের সেই শুরু এগিয়ে আসছে বিশ্বকাপ। ক্রিকেটের মহোৎসব সামনে রেখে আইসিসির ওয়েবসাইটে বিশ্বকাপ নিয়ে স্মৃতিচারণা করছেন সাবেক ক্রিকেটাররা। আজ থাকছে অস্ট্রেলিয়ার প্রথম বিশ্বকাপজয়ী অধিনায়ক অ্যালান বোর্ডারের কথা ১৯৮৭ বিশ্বকাপটা অস্ট্রেলিয়ান ক্রিকেটের জন্য আসলেই একটা বিশেষ মুহূর্ত। আমরা ওই বিশ্বকাপ জিতেছি বলে নয়, সীমিত ওভারের ক্রিকেটে অস্ট্রেলিয়ার ইতিহাসের মোড় ঘুড়িয়ে দিয়েছিল সেটা। ওই সময় থেকেই আমাদের উত্থান শুরু। বব সিম্পসন তখন আমাদের কোচ। আমাদের মৌলিক বিষয়গুলোয় যাতে ঘাটতি না থাকে তিনি সেটি নিশ্চিত করলেন। আমাদের প্রস্তুতিও হলো দারুণ। ১৯৮৬ সালে আমরা ভারত সফর করি এবং চেন্নাইতে একটা টেস্ট টাই করি। ওই সফরটা আমাদের খুব কাজে দিয়েছিল, কারণ বিশ্বকাপে আমাদের প্রথম দুটি ম্যাচ ওই মাঠেই ছিল। কন্ডিশনটা আমাদের চেনা ছিল। দুটি ম্যাচই আমরা জিতলাম। ভারতের বিপক্ষে প্রথম ম্যাচটির কথা আমার মনে আছে। ওরা তখন বিশ্ব চ্যাম্পিয়ন এবং একই সঙ্গে স্বাগতিক। ওই ম্যাচে আমাদের ইনিংসের শেষ দিকের একটা ঘটনা মনে পড়ছে। রবি শাস্ত্রীর বল ডিন জোনস খেলল লং অনে। আম্পায়ার চারের সংকেত দিলেন। কিন্তু বলটা আসলে উড়ে সীমানা পার হয়েছিল এবং পড়েছিল আমাদের সামনেই। আমরা দেখলাম, ছয় হয়েছে। আমাদের ম্যানেজার তখনই গেল ম্যাচ রেফারি হানিফ মোহাম্মদের সঙ্গে কথা বলতে। তিনি ব্যাপারটা নিশ্চিত হয়ে পরে ছয় দিলেন। আমাদের স্কোরও ২৬৮ থেকে বেড়ে ২৭০ হলো। এটা যে কী কাজে দিয়েছিল! কারণ তাড়া করতে নেমে ভারত অলআউট হয়েছিল ২৬৯ রানে! সেমিফাইনালে আমাদের খেলা পড়ল পাকিস্তানের সঙ্গে। অন্য সেমিফাইনালে ইংল্যান্ডের সামনে ভারত। সবাই আশা করেছিল ইডেনে ভারত-পাকিস্তান ফাইনাল হবে। কিন্তু সেটা হলো না। ওই সময়ে ওয়ানডেতে ২৪০-২৫০ খুবই ভালো স্কোর ছিল। সেমিফাইনালে আমাদের ব্যাটিংয়ের শেষ ওভারে স্টিভ ওয়াহ ১ ওভারে ১৮ রান নেওয়ায় স্কোরবোর্ডে জমা হলো ২৬৭ রান। বল হাতে সেদিন ক্রেইগ ম্যাকডরমট দারুণ ছন্দে ছিল। পাকিস্তানের প্রথম ৩ উইকেট গেল খুবই দ্রুত। তার পরও আমরা সতর্ক ছিলাম। কারণ জাভেদ মিয়াঁদাদ আর ইমরান খান মিলে জুটি গড়ার চেষ্টা করল। শেষ পর্যন্ত তাতেও লাভ হলো না। ম্যাকডরমটের দারুণ বোলিংয়ে ম্যাচ জিতে আমরাই ফাইনালে উঠে গেলাম। অন্য সেমিফাইনালটা জিতে ইংল্যান্ড হলো আমাদের প্রতিপক্ষ। ইডেনে সেই ফাইনালের কথা আমি কোনো দিন ভুলব না। আমি জানি না সেদিন আসলে কত দর্শক হয়েছিল। কিন্তু লাখ যে ছাড়িয়েছিল, তাতে কোনো সন্দেহ নেই। আর দর্শকও সবাই আমাদের সমর্থন করছে, মনে হলো আমরা যেন মেলবোর্নে খেলছি। আগে ব্যাট করে ২৫৩ রান তুললাম আমরা। মনে হচ্ছিল আরও কিছু রান করতে পারলে ভালো হতো, কিন্তু তার পরও আত্মবিশ্বাসী ছিলাম। ইংল্যান্ড ব্যাট করতে নামার পর নিয়মিত বিরতিতে উইকেট পড়ছিল। শুধু একবারই আমাদের মনে হয়েছিল ম্যাচটা বেরিয়ে যেতে পারে, যখন মাইক গ্যাটিং ব্যাট করছিল। ফাস্ট বোলারদের পরের ওভারগুলো রেখে দেওয়ার জন্য আমি নিজে বল হাতে নিলাম। আমার মনে হচ্ছিল, গ্যাটিং আমাকে মারতে চাইবে। হলোও তা-ই। প্রথম বলেই সে আমাকে রিভার্স সুইপ করল। আমি জানি, দশবারের মধ্যে নয়বারই গ্যাটিং ওটা সীমানার বাইরে পাঠাবে। কিন্তু সেদিন আসলে ভাগ্য ওর সঙ্গে ছিল না। গ্লাভসে লেগে বল গেল আমাদের উইকেটকিপার গ্রেগ ডায়ারের হাতে। আমি তো হতভম্ব! বিশ্বকাপ জেতার পর কীভাবে উদ্যাপন করব সেটাই বুঝতে পারছিলাম না! ইডেনের সেই সন্ধ্যাটা আমাদের সব সময় মনে থাকবে। আমরা অনেক রাত পর্যন্ত সেদিন উৎসব করেছি। এখানে আমি ইংল্যান্ড দলকেও ধন্যবাদ দেব ওদের স্পোর্টসম্যানশিপের জন্য। ওরাও পরে আমাদের ড্রেসিংরুমে এসেছিল এবং আমাদের সঙ্গে কয়েক রাউন্ড বিয়ার পান করে গেছে।	1
হতাশা ও তৃপ্তি একসঙ্গেই এগিয়ে আসছে বিশ্বকাপ। ক্রিকেটের মহোৎসব সামনে রেখে আইসিসির ওয়েবসাইটে বিশ্বকাপ নিয়ে স্মৃতিচারণা করছেন সাবেক ক্রিকেটাররা। আজ থাকছে সাবেক নিউজিল্যান্ড অধিনায়ক স্টিভেন ফ্লেমিংয়ের কথা কখনো যদি কারও মনে প্রশ্ন জাগে, কোনো ব্যাপার নিয়ে একই সঙ্গে চরম হতাশ কিন্তু তৃপ্ত হওয়া সম্ভব? আমার ক্ষেত্রে উত্তর—হ্যাঁ! ভাবতে পারেন, পুরো বিপরীত দুটো অনুভূতি একই সঙ্গে থাকে কী করে! কিন্তু নিউজিল্যান্ডের বিশ্বকাপ অভিযানকে সবচেয়ে ঠিকভাবে বোঝাতে পারে এটিই। হতাশা আর তৃপ্তি একসঙ্গেই। বিশেষ করে আমার খেলোয়াড়ি জীবনে। আমার সময়ে ১৯৯৯ ও ২০০৭ বিশ্বকাপের সেমিফাইনাল খেলেছি আমরা। কিন্তু একবারও ফাইনালে উঠতে পারিনি, ট্রফি ছুঁয়ে দেখা তো বহুদূর। পাশাপাশি এটাও মনে রাখতে হবে, দুবারই আমরা হেরেছি আমাদের চেয়ে দক্ষ এবং শ্রেয়তর দলের কাছে। আর আমাদের মতো দেশে, যেখানে ক্রিকেট এক নম্বর খেলা নয় এবং অনেক সীমাবদ্ধতা আছে, সেসব বিবেচনায় নিলে বিশ্বকাপে আমরা খারাপ করিনি। বরং কখনো কখনো প্রত্যাশাকেও ছাপিয়ে গেছি। ছয়-ছয়বার সেমিফাইনাল খেলেছি আমরা। এই রেকর্ড অবশ্যই গর্ব করার মতো। যদিও সত্যি বলতে, আরেকটু এগিয়ে যেতে না-পারা, বারবার কাছে গিয়ে শেষ পর্যন্ত ফাইনালের মঞ্চে উঠতে না-পারা আমাকে ভাবিয়েছে অনেক। তবে আগের দলগুলোর কথা বলতে পারি না। আমি যে দলকে নেতৃত্ব দিয়েছি, অত দূর যেতে পেরে আমরা ছিলাম উচ্ছ্বসিত। তার মানে এই নয় যে হাল ছেড়ে দিয়েছি। বরং আরও বড় কিছু পাওয়ার স্বপ্ন বুকে ধরে আছি এখনো। আবেগগুলো পাশে সরিয়ে, আমার সময়ের দুটি সেমিফাইনালে পেছন ফিরে তাকিয়ে পরিষ্কার ধরতে পারি আমাদের ভুলগুলো। ১৯৯৯ বিশ্বকাপে ওল্ড ট্রাফোর্ডে ওয়াসিম আকরাম, শোয়েব আখতার ও সাকলায়েন মুশতাক-সমৃদ্ধ পাকিস্তানের অসাধারণ বোলিং লাইনআপের বিপক্ষে আমরা যথেষ্ট রান করতে পারিনি (২৪১)। আমিসহ চারজন সেদিন ৩০ ছাড়িয়েছিলাম, কিন্তু পঞ্চাশ ছুঁতে পারিনি কেউ। বোলিংয়ে তাই প্রয়োজন ছিল দ্রুত উইকেট নিয়ে ওদের চাপে ফেলা। কিন্তু আমাদের সেরা পেসার ও টুর্নামেন্টের সর্বোচ্চ উইকেটশিকারি জিওফ অ্যালট প্রত্যাশিত সুইং পেল না। সাঈদ আনোয়ার ও ওয়াজাহাতউল্লাহ ওয়াস্তি উদ্বোধনী জুটিতেই ১৯৪ রান তুলে আমাদের ছিটকে দিল। আট বছর পর, শ্রীলঙ্কার বিপক্ষে সেমিফাইনালে আমরা জ্যামাইকায় এমন উইকেট পেলাম, সেটি যতটা না ক্যারিবিয়ান, তার চেয়ে অনেক বেশি উপমহাদেশীয়। শ্রীলঙ্কার দলটি ছিল দারুণ, একসঙ্গে বাজে দিন এল আমাদের অনেকেরই। স্রেফ উড়ে গিয়েছিলাম আমরা। ২০০৩ বিশ্বকাপের কথা ভাবলে আমার খুব হতাশ ও কেমন খালি খালি লাগে। বিশ্বকাপে আমার সেরা মুহূর্তটি এসেছিল ওই বিশ্বকাপেই। ডোনাল্ড-এনটিনি-পোলক-ক্যালিসদের বিপক্ষে জোহানেসবার্গে অপরাজিত ১৩৪ রানের ইনিংস খেলেছিলাম। যে দলটি ছিল আমাদের, শেন বন্ড তখন সেরা ফর্মে, সঙ্গে কেয়ার্নস-ভেট্টোরি-অ্যাস্টল-ম্যাকমিলান-স্টাইরিস, ওরাম-ম্যাককালামের মতো তরুণ ক্রিকেটার, সুপার সিক্স উতরানো উচিত ছিল আমাদের। এই দলটি কি পারবে সব পূর্বসূরিকে ছাড়িয়ে ফাইনালে উঠতে, এমনকি বিশ্বকাপ জিততে পারে? আমার বিশ্বাস, পারবে। এই দলটি দারুণ নৈপুণ্যে ভাস্বর। অ্যাডাম মিলনে হয়ে উঠতে পারে ‘এক্স ফ্যাক্টর’। ওর সামর্থ্য আছে ১০০ মাইল গতিতে বল করার। দল যদি শুরুতে গতি পেয়ে যায় আর টুর্নামেন্টজুড়ে তিন-চারজন ক্রিকেটার দুর্দান্ত ফর্মে থাকে, এই দল হয়ে উঠতে পারে অদম্য। ১৯৯২ বিশ্বকাপের সময় অনূর্ধ্ব-১৯ দলের হয়ে আমি ছিলাম ভারতে। মনে আছে, মুম্বাইয়ে প্রায় মাঝরাতে ঘুম থেকে উঠে পুরোনো এক টেলিভিশনে আমরা দেখেছিলাম উদ্বোধনী ম্যাচে অস্ট্রেলিয়ার বিপক্ষে আমাদের জয়। তখন থেকেই আমরা সবাই স্বপ্ন এঁকেছিলাম চোখে। দেশের হয়ে খেলব বিশ্বের সেরা আসরে, দেশকে এনে দেব বিশ্বকাপ শিরোপা...। এই প্রজন্মের কিউই ক্রিকেটারদের স্বপ্নও নিশ্চয়ই এটিই!	1
বেঁচে গেলেন নাদাল রাফায়েল নাদালের পেটের পেশিতে টান, চোখের নিচে মশার কামড়। রজার ফেদেরারের আঙুলে রহস্যময় ব্যথা। ফেবারিটদের জিততে প্রাণ ওষ্ঠাগত হওয়া। অস্ট্রেলিয়ান ওপেনে কেমন একটা ভুতুড়ে একটা দিনই গেল কাল। তবে অনেক চড়াই-উতরাই পেরিয়ে নাদাল-ফেদেরার-শারাপোভারা জয় নিয়েই উঠে গেলেন তৃতীয় রাউন্ডে। কাল টুর্নামেন্টের তৃতীয় দিনে মেলবোর্ন পার্কে সবচেয়ে বেশি বিপদে পড়েছিলেন নাদাল। গতবারের রানারআপকে শুধু পেটব্যথাই নয়, জয় করতে হয়েছে বাছাইপর্ব পেরিয়ে আসা আমেরিকান টিম স্মিচেকের অপ্রত্যাশিত বাধাও। অসুস্থ নাদাল জিতেছেন পাঁচ সেটের ৪ ঘণ্টা ১২ মিনিট লম্বা লড়াই। প্রথম সেটটা ৬-২ গেমে জিতলেও তৃতীয় বাছাই পরের দুই সেট ৩-৬, ৬-৭ (২/৭) গেমে হেরে পিছিয়ে পড়েন। চতুর্থ ও পঞ্চম সেট ৬-৩ ও ৭-৫ গেমে জিতে ক্লান্ত হয়ে হাঁটু গেড়ে বসে পড়েন কোর্টে। ২০১৪ সালের শেষ ভাগে চোট-অসুস্থতায় খেলতে না পারাটাকেই কারণ দেখিয়েছেন নাদাল, ‘কোনো প্রতিযোগিতায় অংশ না নিয়ে সাত মাস কোর্টের বাইরে কাটানোর পর আজ রাতটা খুব কঠিন গেছে। পুরো ম্যাচেই আমি খুব ক্লান্ত ছিলাম।’ নাদালের কোচ ও চাচা টনি নাদাল জানিয়েছেন ম্যাচের আগে চোখের নিচে মশার কামড় খেয়েছেন তাঁর ভাইপো। ফেদেরারের ব্যথা ছিল র্যাকেট ধরা হাতেই। ইতালির সিমোন বোলেল্লির কাছে প্রথম সেট খোয়ানোর পর চিকিৎসা নিয়েও ফেদেরার পরের তিন সেট জিতেছেন ব্যথা চেপে। ম্যাচের পর সবচেয়ে বেশি গ্র্যান্ড স্লামের মালিক বলেছেন সেই যন্ত্রণাকাতর অনুভূতির কথা, ‘মনে হয়েছে মৌমাছি কামড়ে দিয়েছে। এ ধরনের ব্যথা আগে কখনো হয়নি।’ তৃতীয় সেটে ১-৪ গেমে পিছিয়ে পড়ার পরও জিতেছেন মেয়েদের দ্বিতীয় বাছাই শারাপোভা। বিশ্বের ১৫০ নম্বর খেলোয়াড় স্বদেশি আলেক্সান্দ্রা পানোভাকে শারাপোভা হারিয়েছেন ৬-১, ৪-৬, ৭-৫ গেমে। রয়টার্স।	1
সিরিজ দক্ষিণ আফ্রিকার এবি ডি ভিলিয়ার্সের ৩১ বলে সেঞ্চুরি, সেঞ্চুরি হাশিম আমলা ও রাইলি রুশোরও। জোহানেসবার্গের দ্বিতীয় ওয়ানডেটা জায়গা পেয়ে গেছে ক্রিকেট-রূপকথায়। উল্টো অবস্থা ঠিক পরের ম্যাচেই। ইস্ট লন্ডনে তৃতীয় ওয়ানডেতে তিন সেঞ্চুরি কেন, সুযোগ ছিল না এক সেঞ্চুরিরই। প্রথমে ব্যাট করে মাত্র ১২২ রানে অলআউট হয়ে গেছে ওয়েস্ট ইন্ডিজ; জোহানেসবার্গের মতো কিছু করে দেখানোর সুযোগই ছিল না দক্ষিণ আফ্রিকার। তবে ১৫২ বল ও ৯ উইকেট হাতে রেখে ম্যাচটা জিতে সিরিজ জয় নিশ্চিত করে ফেলেছে প্রোটিয়ারা। টস জিতে ব্যাট করার সিদ্ধান্তকে ভুল প্রমাণ করে ওয়েস্ট ইন্ডিজ অলআউট ৩৩.৪ ওভারেই। সর্বোচ্চ ২৬ রান মারলন স্যামুয়েলসের। দক্ষিণ আফ্রিকার লেগ স্পিনার ইমরান তাহির ২৮ রানে নিয়েছেন ৪ উইকেট। ক্রিকইনফো, টেন ক্রিকেট। সংক্ষিপ্ত স্কোর ওয়েস্ট ইন্ডিজ: ৩৩.৪ ওভারে ১২২ (স্যামুয়েলস ২৬, কার্টার ১৮, বেন ১৮, হোল্ডার ১৭*, রাসেল ১৬, দেওনারায়ণ ১০; তাহির ৪/২৮, ফিল্যান্ডার ৩/২৭, স্টেইন ২/২১, মরকেল ১/২৬)। দক্ষিণ আফ্রিকা: ২৪.৪ ওভারে ১২৪/১ (রুশো ৭, আমলা ৬১*, ডু প্লেসি ৫১*; হোল্ডার ১/১৪)। ফল: দক্ষিণ আফ্রিকা ৯ উইকেটে জয়ী। ম্যান অব দ্য ম্যাচ: ভারনন ফিল্যান্ডার।	1
জুম্মনের শেষশয্যা মাগুরছড়ায় জাতীয় দলের সাবেক হকি তারকা জুম্মন লুসাইকে আজ বিকেলে সমাহিত করা হবে মৌলভীবাজার জেলার কমলগঞ্জ উপজেলার মাগুরছড়া পুঞ্জিতে। মাগুরছড়া পুঞ্জি প্রধান (মন্ত্রী) ও জুম্মনের বন্ধু জিডিসন সুছিয়াং কাল জানান, ‘সুযোগ পেলেই জুম্মন মাগুরছড়া পুঞ্জিতে ছুটে আসত। জায়গাটি তার (জুম্মন) খুব প্রিয় ছিল। প্রিয় জায়গায় কবর দেওয়ার সিদ্ধান্তটি তার পরিবারের পক্ষ থেকেই নেওয়া হয়েছে।’ জুম্মনের সহোদর জুবেল লুসাই জানান, ‘দাদার শেষ ইচ্ছা অনুযায়ীই পারিবারিকভাবে মাগুরছড়া পুঞ্জিতে তাঁকে সমাহিত করা হচ্ছে।’ ১৮ জানুয়ারি ঢাকার বঙ্গবন্ধু শেখ মুজিব মেডিকেল বিশ্ববিদ্যালয়ের নিবিড় পরিচর্যাকেন্দ্রে শেষনিঃশ্বাস ত্যাগ করেন বাংলাদেশের হকির কিংবদন্তি জুম্মন লুসাই। রাজধানীর ক্রীড়াঙ্গনের শ্রদ্ধা ও ভালোবাসায় সিক্ত তাঁর মরদেহ পরদিন সিলেটে এনে রাখা হয় সিলেট মেডিকেল কলেজ হাসপাতালের হিমঘরে। তাঁকে সমাধিস্থ করতে দুই দিনের অপেক্ষা ছিল তাঁর স্ত্রী ও তিন ছেলের জন্য। ভারতের মিজোরাম থেকে স্ত্রী থান পুই লুসাই এবং তিন ছেলে রিচার্ড, কেলভিন ও ডেভিড লুসাই সিলেট এসে পৌঁছেছেন কাল। শেষযাত্রার আগে সিলেটবাসীর শ্রদ্ধা নিবেদনের জন্য আজ সকাল ১০টায় সিলেট জেলা স্টেডিয়ামে রাখা হবে জুম্মনের মরদেহ।	1
ব্রাজিলকে ফিফার অনুদান শ্বেতহস্তী! ব্রাজিলের বিশ্বকাপ স্টেডিয়ামগুলো কি শ্বেতহস্তীই হয়ে গেল! বিশাল ব্যয়ে বানানো স্টেডিয়ামগুলোর বেশির ভাগই যে কোনো কাজে আসছে না এখন। অনেক স্টেডিয়াম ব্যবহার করা হচ্ছে গণবিবাহ, ধর্মীয় জমায়েত ও বাণিজ্যমেলার মতো অনুষ্ঠানের জন্য। ১২ স্টেডিয়ামের দুটি তো ছেড়ে দেওয়া হয়েছে বেসরকারি ব্যবস্থাপনায়। তবে ব্রাজিলিয়ানদের তাড়াহুড়ো না করে ধৈর্য ধরার পরামর্শ দিয়ে ফিফার সাধারণ সম্পাদক জেরোম ভালকে বলেছেন, স্টেডিয়ামগুলোর সুফল পেতে একটু সময় লাগবে। পরশু ফিফা ব্রাজিলকে ১০০ মিলিয়ন বা ১০ কোটি মার্কিন ডলার অনুদান দেওয়ার ঘোষণাও দিয়েছে। এই অনুদানের শতকরা ৬০ ভাগই ব্যয় করা হবে ব্রাজিলের যেসব রাজ্য বিশ্বকাপের অংশ হয়নি, সেসব রাজ্যের ফুটবল অবকাঠামো উন্নয়নে। ১৫ ভাগ ব্যয় হবে যুব ও মেয়েদের ফুটবল উন্নয়নে। রয়টার্স।	1
ইউল্যাব ফেয়ার প্লে ক্রিকেট ১৬টি বেসরকারি বিশ্ববিদ্যালয় নিয়ে আজ ঢাকায় শুরু অষ্টম ইউল্যাব ফেয়ার প্লে কাপ টি-টোয়েন্টি ক্রিকেট। অংশ নেওয়া দলগুলোর মধ্যে সৌহাদ্যপূর্ণ সম্পর্ক ও প্রতিযোগিতার ইতিবাচক মনোভাব গড়তেই এই টুর্নামেন্ট হচ্ছে ২০০৬ সাল থেকে। এবারের ২১ দিনের টুর্নামেন্ট সামনে রেখে কাল বিওএতে সংবাদ সম্মেলনে টুর্নামেন্টের বিস্তারিত তুলে ধরেন আয়োজক ইউল্যাবের উপাচার্য ইমরান রহমান। বক্তব্য রাখেন টুর্নামেন্টের উপদেষ্টা জাতীয় দলের সাবেক অধিনায়ক রকিবুল হাসান।	1
‘একসময় অবশ্যই আর্জেন্টিনার কোচ হতে চাই’ তাঁর অধীনেই দুর্দান্ত দল হয়ে উঠেছে অ্যাটলেটিকো মাদ্রিদ। গত মৌসুমে লা লিগাজয়ী এবং চ্যাম্পিয়নস লিগের ফাইনাল খেলা দলটির কোচ ডিয়েগো সিমিওনে মনোনয়ন পেয়েছিলেন ফিফা বর্ষসেরা কোচের পুরস্কারেও। শেষ পর্যন্ত অবশ্য পুরস্কারটা পাননি। ফিফাডটকমের সঙ্গে সাম্প্রতিক এক সাক্ষাৎকারে সিমিওনে কোচিং-দর্শন, সাফল্যের রহস্যসহ কথা বলেছেন আরও অনেক কিছু নিয়ে ফিফা বর্ষসেরা কোচের সেরা তিনে ছিলেন আপনি। আপনার কাছে এমন স্বীকৃতির গুরুত্ব কতটা? ডিয়েগো সিমিওনে: গুরুত্ব তো আছেই। বিশেষ করে যখন স্বীকৃতিটা আসে ফুটবলারদের ভোটে। শুধু তা-ই নয়, সারা বিশ্বের খেলোয়াড়দের মতামত প্রতিফলিত হয় এখানে। জোয়াকিম লো আর কার্লো আনচেলত্তির মতো কোচের সঙ্গে সেরা তিনে থাকতে পেরে আমি আনন্দিত। সবচেয়ে বড় কথা, এটা আমাকে আরও ভালো করতে অনুপ্রাণিত করবে। ২০১৪ সালে নেওয়া কোনো সিদ্ধান্তের জন্য কি আপনি অনুতপ্ত? সিমিওনে: অনুতপ্ত? না। যদি মনে হয় কোনো সিদ্ধান্ত ভুল ছিল তাহলে তো পেছনে ফিরে তাকানোর সুযোগ আছে। তখন শুধু মনে হয়, এটা অন্যভাবে করলেও পারতাম। কিন্তু অনুতপ্ত নই। চ্যাম্পিয়নস লিগের ফাইনালে ডিয়েগো কস্তাকে নামানোর সিদ্ধান্ত কি এই ভুলের মধ্যে পড়বে? সিমিওনে: না, বরং উল্টোটা। ওই সিদ্ধান্তটা বরং খুব ভেবেচিন্তে নেওয়া। আগের দিনও কস্তা অ্যাথলেটদের মতো ১০০ মিটার স্প্রিন্ট দিয়েছে। আমি ভেবেছিলাম, ও ৪৫-৫০ মিনিট খেলতে পারলেও আমাদের অনেক লাভ হবে। কিন্তু দুর্ভাগ্য, চোটের কারণে ৮ মিনিটের সময় তাকে তুলে নিতে হলো। শুধু কস্তা নয়, আরদা তুরানও খেলতে পারেনি। তার পরও আমরা খুব ভালো প্রতিদ্বন্দ্বিতা গড়ে তুলেছিলাম ম্যাচে। আপনি কি ওই ম্যাচটা পরে আর দেখেছেন ভিডিওতে? সিমিওনে: না। পেছনে ফিরে যেহেতু আর কিছু বদলানোর সুযোগ নেই, সেটা দেখারও কোনো মানে হয় না। অ্যাটলেটিকো মাদ্রিদকে একসময় সবাই সমবেদনার চোখে দেখত। এখন কী চোখে দেখে? সিমিওনে: এই ক্লাবের কোচ হয়েই সংবাদ সম্মেলনে আমি বলেছিলাম, আমি অ্যাটলেটিকোকে এমন দল বানাতে চাই যারা বাকিদের জন্য সমস্যা তৈরি করতে পারবে। সেই দলটা এখন রিয়াল মাদ্রিদ ও বার্সেলোনার আধিপত্য ভেঙে লিগ চ্যাম্পিয়ন। এই মৌসুমেও আমরা শিরোপাদৌড়ে আছি। রিয়াল মাদ্রিদ সমর্থকেরা আপনাকে কীভাবে দেখে? সিমিওনে: মিশ্র প্রতিক্রিয়া পাই। কিছু সমর্থক যে একেবারেই পছন্দ করে না সেটা টের পাই। আবার মাদ্রিদের রাস্তায় অনেকের সঙ্গে দেখা হলেই বলে, আমি রিয়াল মাদ্রিদের ভক্ত, তবে তোমাকেও পছন্দ করি। ওরা আমাকে অভিনন্দন জানায়। স্থায়িত্বের দিক থেকে আপনি কি ‘অ্যাটলেটিকোর স্যার ফার্গুসন’ হতে পারবেন? সিমিওনে: আমি আগামীকালই বরখাস্ত হয়ে যেতে পারি এটা মাথায় রেখেই সব সময় কাজ করি। নিজের সেরাটা দেওয়ার, কাজটাকে উপভোগ করার এটাই সবচেয়ে ভালো উপায়। এত কিছুর ভিড়ে কখনো বই পড়া বা সিনেমা দেখার মতো কিছু করার সময় পান? সিমিওনে: হ্যাঁ, আমার জীবনটা আর দশটা সাধারণ মানুষের মতোই। কাঁধে একটা বড় দায়িত্ব আছে এই যা! এ কারণে মাঝেমধ্যে কিছু জিনিস কঠিন হয়ে যায় আর কি! আপনি সিনেমা দেখতে গিয়ে ভাবতে শুরু করলেন পর্দায় ফুটবলাররা ছুটোছুটি করছে, সেটা নিশ্চয়ই খুব একটা ভালো হবে না (হাসি)। বুকে হাত রেখে বলুন তো বিশ্বকাপের পর আপনাকে আর্জেন্টিনার কোচ হতে প্রস্তাব দেওয়া হয়েছিল কি না? সিমিওনে: না। সত্যি দেওয়া হয়নি। তবে আমি জানি, একদিন এটাও হবে। জাতীয় দলে তিন ধরনের কোচ হতে পারে—ছেলে, বাবা কিংবা দাদা ধরনের কোচ। আমি চাই জাতীয় দলে দাদা ধরনের কোচ। আমার যা বয়স তাতে আমি এখনো প্রতিদিন নিয়ম করে খেলোয়াড়দের নিয়ে অনুশীলন করাতে পছন্দ করি। জাতীয় দলে সেটা সম্ভব নয়। কিন্তু কোনো একসময় আমি আর্জেন্টিনার কোচ হতে চাই কিনা? অবশ্যই। খেলোয়াড় হিসেবে ১২-১৪ বছর দলটার সঙ্গে কাটিয়েছি। এটাও আমার জীবনের অংশ। আর লিওনেল মেসিকে কোচিং করাতেও নিশ্চয়ই খারাপ লাগবে না? সিমিওনে: মেসি ম্যাচ জেতানো খেলোয়াড় সন্দেহ নেই। কিন্তু ওর পাশে ওই রকম একটা দলও লাগবে যারা তাঁকে সাহায্য করতে পারে। আশা করি জেরার্ডো (মার্টিনো) ও রকম একটা দল গড়তে পারবে। একটা তাত্ত্বিক প্রশ্ন, আপনাকে সীমাহীন অর্থ, আর সব রকম সুবিধা দিয়ে একটা চুক্তি প্রস্তাব করা হলো। শর্ত একটাই, রিয়াল মাদ্রিদ অথবা ব্রাজিলের কোচ হতে হবে। কোনটাকে বেছে নেবেন? সিমিওনে: (হাসি) আপনারা খুবই দুষ্টু। টাকার লোভ সামলে আমি বলব, মাফ করে দেন। শেষ প্রশ্ন, জীবনের কোনো দর্শনের জন্য যদি ব্যালন ডি’অর দেওয়া হয়, ডিয়েগো সিমিওনে সেটা কী জন্য পাবেন? সিমিওনে: আমি সোজাসাপ্টা মানুষ এই জন্য। আমাকে বাইরে যা দেখেন, ভেতরেও তাই।	1
ফুটবলকে বিদায় ত্রেজেগের আর মাঠের ফুটবল নয়। খেলোয়াড়ি জীবনকে বিদায় বলে দিলেন ১৯৯৮ বিশ্বকাপ এবং ২০০০ ইউরোজয়ী ফ্রান্স ফুটবল দলের সদস্য ডেভিড ত্রেজেগে। ইউরোপীয় ফুটবলে আগেই ব্রাত্য হয়ে পড়া ত্রেজেগে মাঝখানে খেলেছেন আরব আমিরাতের ক্লাব বানিয়াসে। ২০১১ সালে দলটির হয়ে ৩ ম্যাচ খেলার পর খেলছেন আর্জেন্টিনার রিভারপ্লেট এবং নিউওয়েলস ওল্ড বয়েজে। সর্বশেষ ইন্ডিয়ান সুপার লিগের পুনে সিটিতে। ৩৭ বছর বয়সী ত্রেজেগের অবসরের খবরটি দিয়েছে আর্জেন্টাইন দৈনিক ক্লারিন। অবসরের পর পুরোনো ক্লাব জুভেন্টাসের টিম ম্যানেজমেন্টে যোগ দেওয়ার কথা। ২০০০-২০১০—এই দীর্ঘ সময় জুভেন্টাসে খেলেছেন ত্রেজেগে, ২৪৫ ম্যাচে করেছেন ১৪৯ গোল। এএফপি।	1
বলের হিসাবে ১৩৫ বল হাতে রেখে জয়। পরশু ব্রিসবেনে পাওয়া জয়টা অব্যবহৃত বলের হিসাবে ভারতের বিপক্ষে ইংল্যান্ডের সবচেয়ে বড় জয়। তবে সব মিলিয়ে বলের হিসাবে এর চেয়েও ১৩টি বড় জয় আছে ইংলিশদের। ওয়ানডেতে সবচেয়ে বেশি বল হাতে রেখে জয়ের রেকর্ডটাও ইংল্যান্ডের। ১৯৭৯ বিশ্বকাপে ওল্ড ট্রাফোর্ডে কানাডার ৪৫ রান টপকে ইংল্যান্ড যখন জিতে যায় তাদের হাতে ছিল ২৭৭ বল। ম্যাচটা অবশ্য ছিল ৬০ ওভারের। ৫০ ওভারের ম্যাচে সবচেয়ে বেশি ২৭৪ বল হাতে রেখে জয় পাওয়া দলের নাম শ্রীলঙ্কা। ২০০১ সালে কলম্বোয় ত্রিদেশীয় সিরিজে ভাস-তাণ্ডবে (৮/১৯) জিম্বাবুয়েকে মাত্র ৩৮ রানে গুটিয়ে দেয় লঙ্কানরা। ৩৯ রানের লক্ষ্যটা ৪.২ ওভারেই পেরিয়ে যায় শ্রীলঙ্কা।	1
‘সব দলকেই হারানো সম্ভব’ বিশ্বকাপ-যাত্রার আগে শেষ আনুষ্ঠানিক সংবাদ সম্মেলনটা হয়ে গেল কাল মিরপুর শেরেবাংলা স্টেডিয়ামে। মাশরাফি বিন মুর্তজা তাতে বড় কোনো স্বপ্ন দেখালেন না। তবে বাংলাদেশ অধিনায়ক পুরো সংবাদ সম্মেলনেই যে রকম দলীয় প্রচেষ্টা আর লক্ষ্যকে তুলে ধরতে চাইলেন সবার ওপরে, তাতে বাংলাদেশের কোটি কোটি ক্রিকেটপ্রেমী আশাবাদী হলেও হতে পারে— এবারের বিশ্বকাপে লক্ষ্য— মাশরাফি বিন মুর্তজা: ইচ্ছের তো শেষ নেই। পারলে শেষ পর্যন্ত যেতে চাই। আমরা চেষ্টা করব দ্বিতীয় রাউন্ডে যাওয়ার। এটাও অনেক কঠিন কাজ। প্রতিটি ম্যাচই গুরুত্বপূর্ণ। তার আগে আফগানিস্তানের বিপক্ষে শুরুটা ভালো করতে হবে। তাহলে সবাই ভালো খেলার একটা প্ল্যাটফর্ম পাবে। দলের যে সামর্থ্য, বিশ্বকাপে ভালো করা কতটা সম্ভব— মাশরাফি: দলের সামর্থ্য খুবই ভালো। এ ধরনের টুর্নামেন্টে মানসিক শক্তির খুব প্রয়োজন হয়। আমার মনে হয় না দক্ষতার দিক থেকে আমরা পিছিয়ে আছি। একটা-দুইটা জায়গায় আমরা বেশি ভুল করি। সেগুলো ঠিক করার চেষ্টা করছি। আসলে এই পর্যায়ে যে যত বেশি মানসিক চাপ নিতে পারবে, সে তত বেশি সুবিধা পাবে। আমাদের অবশ্যই সামর্থ্য আছে দ্বিতীয় রাউন্ডে যাওয়ার। সিনিয়র ক্রিকেটারদের ভূমিকা— মাশরাফি: সিনিয়র ক্রিকেটারদের সব সময়ই দায়িত্ব থাকে। মাঠে ভেতরে-বাইরে দুই জায়গাতেই। তবে আমার মনে হয়, কোনো একটা দলকে খুব ভালো ফলাফল পেতে হলে তরুণ ক্রিকেটারদেরই এগিয়ে আসতে হয়। আমাদের তরুণ যারা আছে তারা খুবই ভালো। হয়তো আন্তর্জাতিক ক্রিকেট অতটা খেলেনি, কিন্তু তারা ভালো ক্রিকেট খেলেছে বলেই এই জায়গায় এসেছে। বাংলাদেশের কোন বিশ্বকাপ দল সবচেয়ে ভালো— মাশরাফি: ১৯৯৯ ও ২০০৭ বিশ্বকাপের দল দুটোই ছিল সবচেয়ে ভালো। আরেকটা বিশ্বকাপ সামনে এসেছে, আমাদের আরও একটা সুযোগ এসেছে আরও ভালো কিছু করার। ২০০৭-এর গ্রুপটা বেশ কঠিন ছিল। এবারেরটাও কঠিন। তবে আমরা ২০০৭-এ পেরেছি। এবারও ২০০৭-এর মতো ভালো শুরু করতে পারলে ভালো ফল সম্ভব। আফগানিস্তান আর স্কটল্যান্ডের বাইরে শ্রীলঙ্কা ও ইংল্যান্ডকে হারানোর সম্ভাবনা— মাশরাফি: জয়ের জন্য আমি নির্দিষ্ট কোনো দলের দিকে তাকাচ্ছি না। নির্দিষ্ট কোনো দলকে টার্গেট করলে ওই ম্যাচে অনেক চাপ তৈরি হবে। আমাদের গ্রুপে যারা আছে প্রতিটি দলকেই আমরা হারিয়েছি। এমন না যে শুধু আমাদের কন্ডিশনে, ওদের কন্ডিশনেও ওদের হারিয়েছি। আমরা প্রতিটি দলকে নিয়ে কাজ করছি। সেরা ক্রিকেটটা খেলতে পারলে সব দলকেই হারানো সম্ভব। বিশ্বকাপে ব্যক্তিগত লক্ষ্য— মাশরাফি: অধিনায়ক হলে আসলে ব্যক্তিগত লক্ষ্যটা কমে যায়। আর ব্যক্তিগত লক্ষ্য ঠিক করা অনেক আগে থেকেই কমিয়ে দিয়েছি। তবে প্রতিটি ম্যাচেই লক্ষ্য থাকে কিছু করতে হবে। বিশ্বকাপের প্রতিটি ম্যাচে ভালো করা এবং প্রতিটি ম্যাচে অবদান রাখাই আমার লক্ষ্য। যেটাতে সবাই খুশি হবে এবং আমরাও খুশি হব, দলীয়ভাবে এ রকম একটা জায়গাতে যাওয়াই লক্ষ্য আমাদের। বিশ্বকাপে বাংলাদেশ দলের মূল খেলোয়াড় কারা হতে পারে— মাশরাফি: আমার কাছে ১৫ জনই মূল খেলোয়াড়। আলাদা করে কারও নাম বলতে চাই না। কোনো দিন দেখিনি কেউ একাই সব ম্যাচ জিতিয়েছে। একা ১০-১৫টি ম্যাচ জেতানো সম্ভব। কিন্তু তার জন্যও কারও না কারও সাহায্য লাগে। যারা আছে তারা প্রত্যেকেই গুরুত্বপূর্ণ। সে জন্যই তারা বিশ্বকাপ স্কোয়াডে সুযোগ পেয়েছে। ব্যাটসম্যানদের প্রতি বার্তা— মাশরাফি: অস্ট্রেলিয়া, নিউজিল্যান্ডের খেলাগুলো এখন সবাই দেখছে। টেস্টে এখন প্রায় চার শর ওপরে রান হচ্ছে, ওয়ানডেতে ২৬৭-২৭০ হচ্ছে এবং এটা ভালো বোলিংয়ের বিপক্ষে। অস্ট্রেলিয়ার উইকেট এখন গ্রীষ্মেও খুব ভালো। আমাদের ব্যাটসম্যানদের প্রথম দিকে হয়তো একটু কষ্ট হবে। তবে মানিয়ে নিতে পারলে পরে সহজ হবে। এবার প্রত্যাশার চাপ বেশি না থাকায় দল কি একটু নির্ভার? মাশরাফি: আমার মনে হয় প্রত্যাশা অনেকের মনের ভেতরই আছে, কিন্তু প্রকাশ করছে না। খেলা শুরু হলে দেখবেন অনেকে তা প্রকাশ করছে। প্রত্যাশার শেষ নেই। আমরা শুরুটা ভালো করলে দেখবেন প্রত্যাশা বেড়ে গেছে। আসলে এসব নিয়ে না ভেবে ভালো কিছু করার চেষ্টা করাই ভালো। বিশ্ব আসরে ভালো কিছু করতে পারলে নিজেদের কাছেও ভালো লাগবে। অস্ট্রেলিয়ার মাঠের আকৃতি— মাশরাফি: সবারই একটা শক্তির জায়গা আছে। সে অনুযায়ী খেলতে হবে। এক দিকের শক্তি বাড়াতে গিয়ে আরেক দিক দুর্বল হয়ে গেলে সমস্যা। অস্ট্রেলিয়ার মাঠ অনেক বড় হলেও ছক্কাও অনেক হয়! উইকেটও বেশ ভালো ওখানে। সহজেই বল ব্যাটে আসে। কাজেই আমার মনে হয় না মাঠটা কোনো ব্যাপার হবে। তবে রানিং বিটুইন দ্য উইকেট ভালো থাকলে হয়তো বা দুইগুলোকে তিন করা যাবে। যারা শট খেলে তাদের জন্য সুবিধা বেশি। আমার মনে হয় না ওখানে এখন অতটা সুইং আছে। হ্যাঁ, একটু বাউন্স থাকবে। কিন্তু যারা সাইড শট খেলে বা যারা শট খেলতে পছন্দ করে তাদের জন্য রান করার সবচেয়ে ভালো সুযোগ এটাই। টিম কম্বিনেশন নিয়ে পরিকল্পনা— মাশরাফি: আমরা ম্যাচের আগের দিন উইকেট, মাঠ, কন্ডিশন সব দেখব। এর পর কোচ একটা পরিকল্পনা করবেন, টিম ম্যানেজমেন্ট এবং সিনিয়রদের সঙ্গে আলোচনা করবেন। এখনই এসব নিয়ে কথা বলা কঠিন। আমার যতটা বিশ্বাস, ওখানে স্পিনাররাই ভালো ভূমিকা রাখবে। যতটুকু দেখছি টেস্ট ম্যাচ, ওয়ানডে, বিগ ব্যাশ সব ম্যাচেই স্পিনারদের ইকোনমি ৬; যেখানে পেস বোলারদের ইকোনমি সাড়ে ৭ বা ৮ করে। উইকেটে ঘাস খুব বেশি না থাকলে আমার মনে হয় স্পিনাররাই বেশি ভূমিকা রাখবে। বাংলাদেশ দলের কারা বিশ্বকাপের সেরাদের মধ্যে থাকতে পারেন— মাশরাফি: ব্যাটিংয়ের কথা বললে বলব মুশফিক। বিশ্বের ভালো ভালো ব্যাটসম্যানের সঙ্গে ওর লড়াই করার ক্ষমতা আছে। সাকিবের বোলিংয়ের কথা অবশ্যই বলব। আমার বিশ্বাস, পৃথিবীর যেকোনো উইকেটেই ও ভালো বল করতে পারে। উইকেটে স্পিন হয় কি হয় না, সেটা তার কাছে কোনো বিষয় না। এ ছাড়া আরও অনেকে আছে, যেমন রিয়াদ (মাহমুদউল্লাহ) ফর্মে এসেছে। তবে সেরা দশে আসাটা কারও ব্যক্তিগত লক্ষ্য হতে পারে। আমার লক্ষ্য হচ্ছে, কেউ যদি ২০-এর মধ্যেও না আসে, দলটা এমন একটা পর্যায়ে যাক যাতে বাংলাদেশের ক্রিকেট এক ধাপ এগোবে। তাতে দেশের মানুষ খুশি হব, আমরাও খুশি হব। আমার মনে হয় না কোনো খেলোয়াড় সেরা দশে আসলে সেটা তার ক্যারিয়ারেও কোনো সাহায্য করবে। পারফরম্যান্স এমন একটা জিনিস যেটার উত্থান-পতন থাকেই। হয়তো দেখা যাবে বিশ্বকাপে সে সেরা পারফরমার, কিন্তু পরবর্তী ৬ মাসে কিছুই করতে পারল না। তার চেয়ে আমরা যদি দলটাকে একটা ভালো অবস্থানে নিতে পারি সেটা আজীবন মানুষ মনে রাখবে এবং পরের বিশশ্বকাপে আত্মবিশ্বাস জোগাতে সাহায্য করবে। এটা আপনার তৃতীয় বিশ্বকাপ। দলকে সেরাটা দেওয়ার এটাই উপযুক্ত সময় কিনা— মাশরাফি: দলকে সেরাটা দেওয়ার আসলে কোনো নির্দিষ্ট সময় নেই। এখন তো অবশ্যই সেই সময় এসেছে, আগেও তা ছিল মনে করি। কতটুকু দিতে পারব সেটা বলা খুব কঠিন। অবশ্যই সর্বোচ্চটা দিয়েই চেষ্টা করব ইনশা আল্লাহ। সাকিব-তামিম-মুশফিক দেশের সেরা, কিন্তু বিশ্ব ক্রিকেটে তেমন কিছু করতে পারেনি এখনো। বিশ্ব আসরে কিছু করার তাদের জন্যও এটা সেরা সময় কিনা— মাশরাফি: যত দিন ধরে খেলছে, ওরা তিনজন সব সময় পারফর্ম করে আসছে। একটু খারাপ ভালোর ভেতর দিয়ে প্রত্যেক মানুষই যায়। অবশ্যই আমি মনে করি ওদের এখন সময় এই পর্যায়ে ভালো করার। সারা দুনিয়া তাদের যেভাবে চেনে এখানে যদি আরও ভালো করে, নজরটা আরও বেশি কাড়বে। তবে ওদের কাছে আমি এতটুকুই আশা করি, দিন শেষে দলের জন্য যতটুকু দরকার। অতিরিক্ত চাপ নেওয়ার কিছু নেই। সবারই চিন্তা থাকে বিশ্বকাপে ভালো কিছু করার, তাই বলে এটাই শেষ নয়। ভালো করার মানসিকতা থাকা ভালো, তবে সে জন্য কেউ চাপে পড়ে যাক, সেটা চাই না।	1
কোচের চাওয়া ‘স্পেশাল’ কিছু সংবাদ সম্মেলনকক্ষে ঢুকেই যেন একটু চমকে উঠলেন চন্ডিকা হাথুরুসিংহে। চেয়ারে বসে চোখ বুলিয়ে নিলেন পুরো কক্ষে। পাশে বসা বিসিবির মিডিয়া ম্যানেজারকে বললেন, ‘এত লোক!’ বিশ্বকাপ-যাত্রার সংবাদ সম্মেলন বলে কথা। শেরেবাংলার সংবাদ সম্মেলনকক্ষ কাল তাই টইটম্বুর। বিশ্বকাপ মানে আবেদন-আগ্রহ-কৌতূহলেও আর সবকিছুকে ছাড়িয়ে যাওয়া। হাথুরুসিংহের চোখ কপালে উঠল যদিও, তবে কারণটাও বোঝার কথা। তিনি নিজেও তো দলের দায়িত্ব নিয়ে পাখির চোখ করেছিলেন এই বিশ্বকাপকেই! নিউ সাউথ ওয়েলস ছেড়ে গত জুনে যখন বাংলাদেশে এলেন, প্রথম সংবাদ সম্মেলনে দলকে নিয়ে তাঁর ভাবনাজুড়ে ছিল বিশ্বকাপ। বাংলাদেশের নতুন কোচ বলেছিলেন, ‘উপমহাদেশের দলগুলোর জন্য বিশ্বকাপ হবে চ্যালেঞ্জিং। তবে আমরা যদি যথেষ্ট বুদ্ধিমত্তার সঙ্গে এবং সুনির্দিষ্ট করে পরিকল্পনা ও প্রস্তুতি নিতে পারি, গ্রুপপর্ব উতরাতে পারি। সেটিই হবে আমার প্রথম লক্ষ্য।’ সেই লক্ষ্যপূরণের মঞ্চ এখন প্রস্তুত। দুয়ারে কড়া নাড়ছে বিশ্বকাপ। আগামীকাল রাতে দল উড়াল দিচ্ছে বিশ্বকাপের দেশে। গত সাত মাসে অনেক চড়াই-উতরাই পেরিয়েছেন কোচ। পরিচয় হয়েছে নানা বাস্তবতার সঙ্গে। তবে লক্ষ্যটা দূরে সরে যায়নি। বাংলাদেশ কোচের ভাবনায় এখনো সেই গ্রুপপর্ব উতরানো, ‘আমার তো চাওয়া একেবারে শেষ পর্যন্ত যাওয়া। তবে বাস্তবতাটাও মাথায় রাখতে হবে। আমি একটি একটি করে ম্যাচ নিয়ে ভাবতে চাই। তারপর কোয়ার্টার ফাইনালের ভাবনা। সত্যি যদি কোয়ার্টারে উঠে যাই, তখন তো প্রতিটিই নকআউট ম্যাচ, যেকোনো কিছুই হতে পারে। কোয়ার্টারে উঠতে হলে চারটি ম্যাচ জেতা দরকার। তিনটি জিতলেও সম্ভব, তবে চারটি জিতলে নিশ্চিত। ছেলেরা যদি ফিট থাকতে পারে, আমার ধারণা আমরা স্পেশাল কিছু করতে পারি।’ মাঠের পারফরম্যান্স তাঁর নিজের হাতে নেই। তবে প্রস্তুতি-পরিকল্পনা তো কোচের হাতেই করা এবং গড়া। গত দিন দশেক বিশ্বকাপের প্রস্তুতি ক্যাম্পে দল অনুশীলন করেছে কোচের আঁকা ছকেই। প্রস্তুতি নিয়ে বাংলাদেশ কোচ তৃপ্ত, ‘আমরা যেভাবে অনুশীলন করেছি, আমি সন্তুষ্ট। ম্যাচের মতো আবহে অনুশীলন করেছি, যেটি আমাদের আত্মবিশ্বাস বাড়িয়েছে। ছেলেরাও খুব ভালো বোধ করছে। গত ছয় মাসে ছেলেদের স্কিলের উন্নতির সঙ্গে মানসিকতাও আরও ভালো হয়েছে, বেড়েছে নিবেদন।’ প্রস্তুতির একটা গুরুত্বপূর্ণ অংশ অবশ্য এখনো বাকি। কন্ডিশনের সঙ্গে যতটা সম্ভব মানিয়ে নিতে নিজেদেরই খরচেই দুই সপ্তাহ আগে অস্ট্রেলিয়া যাচ্ছে বাংলাদেশ। যেখানকার তখন বাউন্সি উইকেটের পরিচিতি ক্রিকেট দুনিয়াজোড়া, সেই ব্রিসবেনে চলবে প্রস্তুতি। অফিশিয়াল প্রস্তুতি ম্যাচের বাইরে নিজেদের উদ্যোগে ব্রিসবেনে বাড়তি দুটি প্রস্তুতি ম্যাচও খেলবে বাংলাদেশ। হাথুরুসিংহে তাকিয়ে এখন ব্রিসবেনে, ‘আমাদের লক্ষ্য থাকবে কন্ডিশনের সঙ্গে মানিয়ে নেওয়া এবং সেভাবে পরিকল্পনা করা। ব্রিসবেনে আমরা অনুশীলনের বাইরে দুটি প্রস্তুতি ম্যাচও খেলব। পরে আরও দুটি প্রস্তুতি ম্যাচ আছে অফিশিয়াল। সব মিলিয়ে বিশ্বকাপ শুরু হতে হতে আশা করি আমরা পুরোপুরি প্রস্তুত হয়ে যাব।’ পুরোপুরি প্রস্তুত দলের পরীক্ষা তখন পরিপূর্ণ পারফরম্যান্স দেখানোর। কোচের রণপরিকল্পনা, মাঠে ক্রিকেটারদের রণমূর্তি, দুটো একবিন্দুতেই মিললেই পূর্ণ হবে কোচের চাওয়া—‘স্পেশাল কিছু!’	1
ফুরফুরে ডি ভিলিয়ার্স, উদ্বিগ্ন হোল্ডার কোয়ার্টার ফাইনাল, সেমিফাইনাল, ফাইনাল। বিশ্বকাপ চ্যাম্পিয়ন হতে হলে জিততে হবে টানা তিনটি নকআউট ম্যাচ। কিন্তু দক্ষিণ আফ্রিকার সমস্যাই যে নকআউট ম্যাচ। টুর্নামেন্টজুড়ে দুর্দান্ত খেলে নকআউট পর্বে গিয়েই খেই হারিয়ে ফেলা, চোকার তকমাটা ভালোভাবেই গায়ে সেঁটেছে প্রোটিয়াদের। আরেকটি বিশ্বকাপ যখন আসি আসি করছে তখন সেই দক্ষিণ আফ্রিকা টানা তিনটি ওয়ানডে জিতে সিরিজ জিতল ওয়েস্ট ইন্ডিজের বিপক্ষে। দক্ষিণ আফ্রিকার অধিনায়ক টানা তিন জয়কে দেখছেন বিশ্বকাপের নকআউট পর্ব পেরোনোর প্রস্তুতি হিসেবেই। পরশু ইস্ট লন্ডনে পাঁচ ম্যাচ সিরিজের তৃতীয় ওয়ানডেতে ওয়েস্ট ইন্ডিজকে ১২২ রানে অলআউট করে ৯ উইকেটে জেতার পর এবি ডি ভিলিয়ার্স টেনে আনলেন বিশ্বকাপকেই, ‘আমরা বলেছি বিশ্বকাপের নকআউট পর্বে টানা তিনটি ম্যাচ জিততে হবে। আমরা এখানে সেটাই করলাম।’ প্রতিপক্ষ অধিনায়ক অবশ্য বিশ্বকাপ নয় ভাবতে হচ্ছে বর্তমান নিয়েই। বাজে ব্যাটিংয়ের মূল্য দিয়ে দুই ম্যাচ হাতে রেখেই সিরিজ খোয়ানো। ওয়েস্ট ইন্ডিজের তরুণ অধিনায়ক জেসন হোল্ডার রীতিমতো ধুয়ে দিয়েছেন ব্যাটসম্যানদের, ‘আমরা খুবই খারাপ ব্যাট করেছি। পিচ কিছুটা মন্থর ছিল কিন্তু মোটেও বাজে ছিল না। আমরা যেভাবে ক্রিকেট খেলছি সেটা নিয়ে আমি উদ্বিগ্ন। আমার মনে হয় মাঝে মাঝে ভুলগুলো স্বীকার করে নিতে হবে।’ প্রথমবারের মতো কোনো সিরিজে দলকে নেতৃত্ব নেওয়া হোল্ডার ভুল থেকে শিক্ষা নিয়েই এগিয়ে যেতে চান সামনে, ‘ভুলগুলো থেকে যত দ্রুত শিক্ষা নিতে পারব উন্নতিটাও তত ভালো হবে। কিন্তু এখন মনে হচ্ছে আমরা বারবার একই ভুল করেই যাচ্ছি।’ ভুল থেকে শিক্ষা নিয়ে আনুষ্ঠানিকতার শেষ দুই ম্যাচ থেকে গর্ব করার মতো কিছু পাওয়াটাই এখন হোল্ডারের লক্ষ্য। ২৫ জানুয়ারি সিরিজের চতুর্থ ওয়ানডে পোর্ট এলিজাবেথে। এএফপি, রয়টার্স।	1
অনাহূত অতিথি ওল্ড ট্রাফোর্ডে খেলছে ম্যানচেস্টার ইউনাইটেড। কর্নার নিতে গিয়ে একটা ধেড়ে ইঁদুরকে মাড়িয়ে দিলেন ওয়েইন রুনি। দৃশ্যটা কাল্পনিক, তবে যে অবস্থা তৈরি হয়েছে তাতে এমন কিছু হলে অবাক হওয়ার কিছু থাকবে না। ইদানীং যে স্টেডিয়ামে ইঁদুরের উপদ্রব বড্ড বেড়েছে। এমনটা অবশ্য আগেও হয়েছে। ২০০৬, ২০১০ ও ২০১২ সালেও খেলা চলার সময় ইঁদুর ঢুকে পড়েছিল মাঠে। টিভিতে বা আলোকচিত্রীর ক্যামেরায় ধরাও পড়েছে দৃশ্যগুলো। এবার সেটা একটু বেশিই, গ্যালারি থেকে শুরু করে এমনকি কর্মচারীদের অফিসেও শুরু হয়েছে আনাগোনা। স্টেডিয়ামের পাশেই একটা খাল বয়ে গেছে, সেটার জন্যই উপদ্রব বেশি। কর্তৃপক্ষ মাঠে কিছু বিড়াল ছেড়ে দিলেই পারে! মেইল অনলাইন।	1
ব্ল্যাকমেল অদ্ভুত একটা ই-মেইল এল ইংলিশ ক্রিকেট বোর্ডের (ইসিবির) কাছে। অস্ট্রেলিয়ান এক লোক সেখানে লিখেছেন, পাঁচ বছর আগে এউইন মরগানের সঙ্গে এক মহিলার প্রণয়ঘটিত সম্পর্ক ছিল। সেটির বেশ কিছু প্রমাণ ওই লোকের কাছে আছে। এবং সেগুলো প্রকাশ করা হলে মরগানের মুখ দেখানোর জো থাকবে না। লোকটা লিখেছেন, অন্তত পাঁচ অঙ্কের টাকা দেওয়া না হলে প্রমাণগুলো ব্রিটিশ ও অস্ট্রেলীয় গণমাধ্যমের হাতে তুলে দেওয়া হবে। এতক্ষণ যা পড়লেন, সেটি কোনো সিনেমার চিত্রনাট্য নয়। আসলেই ইসিবির কাছে এমন চিঠি এসেছিল। পরে ইসিবির সহায়তায় ইংলিশ পুলিশ পাকড়াও করেছে ওই লোককে। কিন্তু সামনেই বিশ্বকাপ, তার আগে হঠাৎ এমন কাহিনি কেন? এর মধ্যে কোনো ‘কিন্তু’ আছে কি না, সেই প্রশ্নও উঠে যাচ্ছে! এএফপি।	1
নামের বাহার প্রিয় ফুটবলারের নামে সন্তানের নাম অনেকেই রাখেন। বাংলাদেশেই জিকো, রসি নামে অনেককে পাওয়া যাবে খুঁজলে। তবে নরওয়ের এক দম্পতি যা করলেন সেটি অভাবনীয়। লিভারপুলের ভক্ত এই দম্পতি খেলোয়াড়ের, ক্লাবের বা মাঠের নামে নয়, ক্লাবের স্লোগানের নামেই নিজেদের সন্তানের নাম রেখে দিয়েছেন। লিভারপুলের স্লোগান ‘ইউ উইল নেভার ওয়াক অ্যালোনের’ সংক্ষিপ্ত রূপ ‘ওয়াইএনডব্লুএ’। মেয়ে ক্যারোলিনের নামের শেষে এটা জুড়ে দিয়েছেন তাঁরা। ছেলে হলে জেরার্ড রাখা হবে, এই সিদ্ধান্তই তাঁরা নিয়ে রেখেছিলেন। মেয়ে হওয়াতেই পাল্টে ফেলতে হয় পরিকল্পনা। ক্যাথরিনের বয়স এখন চার, সামনের মে মাসে তাকে অ্যানফিল্ডে নিয়ে যাওয়ার কথা। এএফপি।	1
গানের কলি ১৯৭৭ অস্ট্রেলিয়ান ওপেন চ্যাম্পিয়ন ভিতাস গেরুলাইতিসকে নিয়ে ইংল্যান্ডের রক ব্যান্ড হাফ ম্যান হাফ বিস্কুট ‘আউটব্রেক অব ভিতাস গেরুলাইতিস’ নামে একটি গান বেঁধেছিল।	1
প্রধানমন্ত্রীর শুভকামনা পেয়ে... মনের ভেতর ইচ্ছেটা শুধু ডানা ঝাপটাচ্ছিল। যদি সুযোগটা পাওয়া যেত...একটা সেলফিই তো! শেষ পর্যন্ত মনের কথাটা ফিল্ডিং কোচ রিচার্ড হ্যালসলকে বলেই ফেললেন এনামুল হক, ‘প্রধানমন্ত্রীর সঙ্গে যদি একটা সেলফি তুলতে পারতাম...।’ সুযোগ করে দিলেন প্রধানমন্ত্রী শেখ হাসিনাই। খেলোয়াড়দের সঙ্গে কথা বলার সময় কী মনে করে যেন এনামুলকে জিজ্ঞেস করলেন, ‘কী...বিশ্বকাপে ভালো খেলবে তো?’ এনামুল কিছু বলার আগেই সুযোগটা নিলেন হ্যালসল, ‘ও (এনামুল) আপনার সঙ্গে একটা সেলফি তুলতে চায়।’ প্রধানমন্ত্রী তাতে সায় দিতেই তাঁর পাশে দাঁড়িয়ে নিজের মুঠোফোনে সেলফি তুলে নিলেন এনামুল, যেটি সম্ভবত এ মুহূর্তে তাঁর কাছে সবচেয়ে মূল্যবান সম্পদ। কাল অনেক অনুরোধের পরও রাজি হলেন না ছবিটা পত্রিকায় ছাপাতে দিতে। বললেন, ‘আমি তো চাইলে ছবিটা ফেসবুকেও দিতে পারতাম। কিন্তু দিইনি। এটা আমার কাছেই থাকুক।’ প্রধানমন্ত্রীর সঙ্গে ছবি তুলে নিজেকে ইতিহাসের পাতায় দেখতে পাচ্ছেন এনামুল। অহংকারী কণ্ঠে বললেন, ‘এটা সম্ভবত ইতিহাসে প্রথম...ওনার সঙ্গে এই প্রথম কেউ সেলফি তুলল। আমার সবচেয়ে ভালো লেগেছে উনি এককথায় রাজি হয়ে গেছেন। ব্যাপারটাকে ভালোভাবে নিয়েছেন।’ এই সেলফি যে শুধু এনামুলের স্মার্টফোনের অ্যালবামেই সেভ করা থাকবে তা নয়, এটা বিশ্বকাপেও তাঁকে জোগাবে সাহস, ‘সত্যি বলতে কি, আমার দারুণ লাগছে। ছবিটা তোলার পর মন থেকে যেন বিশ্বকাপ নিয়ে সব ভয়-ডর চলে গেছে।’ বিশ্বকাপগামী বাংলাদেশ দলকে শুভকামনা জানাতে পরশু রাতে দলের খেলোয়াড়-কর্মকর্তাদের গণভবনে নৈশভোজে আপ্যায়িত করেছেন প্রধানমন্ত্রী শেখ হাসিনা। সেখানে এনামুলের মতো এত বড় সৌভাগ্য আর কারও না হলেও বিশ্বকাপ-যাত্রার আগে প্রধানমন্ত্রীর অনুপ্রেরণায় অন্য রকম অনুভূতিই হয়েছে সব খেলোয়াড়ের। তরুণ ক্রিকেটার সৌম্য সরকারের কথাই ধরুন। এ নিয়ে দ্বিতীয়বার শেখ হাসিনাকে কাছ থেকে দেখার অভিজ্ঞতা বর্ণনা করতে গিয়ে বললেন, ‘জিম্বাবুয়ে সিরিজ শেষেও তাঁকে দেখেছি...প্রধানমন্ত্রী পুরস্কার দিতে এসেছিলেন। তবে এবার আমরা তাঁর কাছে গেলাম দোয়া চাইতে। প্রধানমন্ত্রীর মাধ্যমে দেশের ১৬ কোটি মানুষের কাছে দোয়া চাইলাম...এটা অন্য রকম অভিজ্ঞতা। উনি আমাদের যেভাবে অনুপ্রাণিত করলেন, সেটাও খুব ভালো লেগেছে।’ একই কথা মাহমুদউল্লাহরও, ‘ব্যক্তিগতভাবে আমার জন্য এটা বিশেষ একটা ঘটনা। বিশ্বকাপের আগে প্রধানমন্ত্রীর শুভেচ্ছা পাওয়া অনেক প্রেরণাদায়ক। উনি আমাদের জন্য দেশের সবার কাছে দোয়া চেয়েছেন, এটা অনেক বড় ব্যাপার।’ অনুষ্ঠানে দলের হয়ে আনুষ্ঠানিক বক্তব্য দিয়েছেন অধিনায়ক মাশরাফি বিন মুর্তজা। প্রধানমন্ত্রীর দোয়া চেয়েছেন তিনি। ‘আমি বলেছি, আমরা ম্যাচ জিতলে আপনার সঙ্গে দেখা করতে আসি। তখন আপনি আমাদের কিছু না কিছু দেন। আজ (গত পরশু) অন্য কিছু নয়, আমরা এসেছি আপনার দোয়া চাইতে’—কাল মিরপুর শেরেবাংলা স্টেডিয়ামের ড্রেসিংরুমের সামনে দাঁড়িয়ে বলছিলেন বাংলাদেশ দলের অধিনায়ক। বাংলাদেশ দলকে শুভকামনা জানাতে গিয়ে প্রধানমন্ত্রী বুঝিয়ে দিয়েছেন অস্ট্রেলিয়া-নিউজিল্যান্ডের কন্ডিশন সম্পর্কেও তাঁর ভালোই ধারণা আছে। মাশরাফিই বলছিলেন, ‘ওখানকার উইকেট যে আমাদের জন্য কঠিন হবে, সেটা প্রধানমন্ত্রীও জানেন। উনি বলেছেন, “ওরা তো উইকেট বানাবে ওদের জন্য। তোমরা দেখেশুনে খেলো।” সাহস দিয়ে বলেছেন, খেলায় হার-জিত থাকেই। তার পরও আমরা যেন জেতার জন্য খেলি।’ গণভবন থেকে বাংলাদেশ দলের জন্য প্রধানমন্ত্রীর এই সমর্থন ছড়িয়ে পড়তে পারে বিশ্বকাপের মাঠেও। নিউজিল্যান্ডের দুটি ম্যাচে তো সে সম্ভাবনা খুবই প্রবল। নিউজিল্যান্ডের প্রধানমন্ত্রী জন কি-র কাছ থেকে যে এর মধ্যেই বিশ্বকাপ দেখার আমন্ত্রণ পেয়ে গেছেন বাংলাদেশের প্রধানমন্ত্রী!	1
‘নেকড়ের দল’ চেনা মাঠ। পেসবান্ধব উইকেট। অনুমেয় যে, ১৪ ফেব্রুয়ারি শুরু ক্রিকেট বিশ্বকাপে অস্ট্রেলীয় পেসাররা প্রতিপক্ষের ওপর হামলে পড়বেন। ব্রেট লির কথা শুনে ভাবতে পারেন, হামলাটা বড় নির্দয় হবে। মিচেল জনসন, মিচেল স্টার্ক, প্যাট কামিন্স ও জস হ্যাজলউডের অস্ট্রেলিয়ার পেস আক্রমণকে ‘বড় নেকড়ের দল’ বলছেন অস্ট্রেলিয়ার সাবেক পেসার! ক্রিকেট-দুনিয়ায় এমনিতেই কমে আসছে মানসম্পন্ন পেস বোলারের সংখ্যা। কিন্তু অস্ট্রেলিয়া দলে এ মুহূর্তে চারজন বিশ্বমানের পেসার। ‘এতে আমি রোমাঞ্চিত। ক্রিকেটে ভালো গতির বোলার আপনি খুব বেশি দেখতে পাবেন না। কিন্তু আমাদের দলে চারজন এমন বোলার আছে দলে যারা ঘণ্টায় দেড় শ কিলোমিটারের গতিতে বল করতে পারে’—বললেন ব্রেট লি। সিডনি মর্নিং হেরাল্ড-এর সঙ্গে সাক্ষাৎকারে অস্ট্রেলিয়ার পেস আক্রমণকে তুলনা করলেন এক দঙ্গল নেকড়ের সঙ্গে, ‘জিনিয়াস জনসনের কথা না হয় বাদই দিলাম। সব সময়ই সে প্রথম পছন্দ, আক্রমণভাগের নেতা, নেতৃত্বগুণ আছে তার। দৌড়ে আক্রমণাত্মক মেজাজে এবং জোরে বল করা, কর্তৃত্ব প্রতিষ্ঠা এবং নেতৃত্বদান—খুবই গুরুত্বপূর্ণ। এরপর আছে হ্যাজলউড, স্টার্ক, কামিন্স, যারা মিচেলের সঙ্গে থাকবে। এবং আমার দেখা এটা সবচেয়ে বড় নেকড়ের দল।’ সিডনি মর্নিং হেরাল্ড।	1
বার্সার টানা পাঁচ এখন লুইস এনরিকে বলতেই পারেন, ক্লাবের সাময়িক দুঃসময়টা শাপেবর হয়ে এসেছে। জুবিজারেতার ছাঁটাই, পুয়োলের পদত্যাগ, মেসির সঙ্গে কোচ এনরিকের কথিত দ্বন্দ্ব—ন্যু ক্যাম্পে জমছিল অস্থিরতা। কিন্তু এসব কিছুর পর খেলা যে পাঁচটি ম্যাচই জিতল বার্সেলোনা। যে অ্যাটলেটিকো মাদ্রিদকে গত মৌসুমে একবারও হারাতে পারেনি, তাদেরই এ নিয়ে হারাল দুবার। পরশু কোপা ডেল রের সেমিফাইনালে ১-০ গোলের জয়ে অবশ্য এখনই পুরোপুরি স্বস্তি পাচ্ছে না বার্সা। সামনের সপ্তাহে ভিসেন্তে ক্যালদেরনের ফিরতি লেগে অ্যাটলেটিকোর ঘুরে দাঁড়ানোর সম্ভাবনা তো আছেই। বার্সেলোনার জন্য ম্যাচটা হতাশারই গল্প হতে যাচ্ছিল। ৮৩ মিনিট পর্যন্ত গোলের দেখা নেই, সুয়ারেজ একবার অমার্জনীয়ভাবে ব্যর্থ হয়েছেন গোল করতে, ইনিয়েস্তার শট ঠেকিয়ে দিয়েছেন প্রতিপক্ষ গোলরক্ষক...ন্যু ক্যাম্প থেকে অ্যাটলেটিকো আবারও ড্র নিয়ে ফিরবে তাহলে? সেই সম্ভাবনাই যেন ছড়িয়ে পড়ছিল বাতাসে। খেলা শেষের মিনিট সাতেক আগে সার্জিও বুসকেটসকে ফেলে দিলেন অ্যাটলেটিকোর হুয়ানফ্রান, তৎক্ষণাৎ রেফারির পেনাল্টির বাঁশি। কিন্তু মেসির পেনাল্টি ঠেকিয়ে দেন অ্যাটলেটিকো গোলরক্ষক ইয়ান অবলাক। কিন্তু ফিরতি বলটা দারুণ ক্ষিপ্রতায় জালে পাঠিয়ে দিয়ে মেসি আনন্দে ভাসালেন ন্যু ক্যাম্পকে। অ্যাটলেটিকো অবশ্য মেসির প্রিয় প্রতিপক্ষই, অ্যাটলেটিকোর বিপক্ষেই তাঁর গোল সবচেয়ে বেশি (২২টি)। তবে ইদানীং পেনাল্টি ভাগ্যটা ভালো যাচ্ছে না, জাতীয় দল ও ক্লাব মিলিয়ে গত সাত পেনাল্টির চারটিই মিস করেছেন। পরশু জয়ের পর বার্সেলোনা এগিয়ে গেল বটে, তবে অ্যাটলেটিকো কি নিজেদের মাঠে ছেড়ে কথা বলবে? অ্যাটলেটিকো কোচ ডিয়েগো সিমিওনে ফিরতি ম্যাচের জন্য সতর্কই করে দিলেন প্রতিপক্ষকে, ‘বার্সেলোনা গত দুই ম্যাচে বেশ উন্নতি করেছে। তবে এখনো ওদের সঙ্গে আমাদের ভালো সুযোগ আছে। এখনো ম্যাচটা উন্মুক্ত।’ এনরিকেও মানছেন, এখনো অনেক কিছুই বাকি, ‘এটা ইতিবাচক একটা ফল। তবে ভবিষ্যতে কী হবে সেটা কিছুই বলা যায় না। আমাদের প্রতিপক্ষের এখনো অনেক কিছু করার আছে। দুই দলই জিততে চাইবে, পরের ম্যাচটা আকর্ষণীয়ই হওয়া উচিত।’ এএফপি।	1
আবারও ওমান-দুঃখ ম্যাচের শেষ বাঁশি বাজতে মিনিট তিনেক বাকি। ৩-২ গোলে এগিয়ে বাংলাদেশ। ডাগ-আউট থেকে কোচ গোবিনাথান কৃষ্ণমূর্তি সমানে চিৎকার করছেন, বাকি সময়টুকু নিজেদের মধ্যে বল দেওয়া-নেওয়া করে কাটিয়ে দাও। কিন্তু কাজ হলো না। বলের দখল হারাল বাংলাদেশ। ৩-৩ করে ফেলল ওমান। শেষে তো ম্যাচটাই বেরিয়ে গেল মুঠো গলে। বিশ্ব হকি লিগে গতবার দ্বিতীয় রাউন্ডে বিদায় নিয়েছিল বাংলাদেশ। এবার তৃতীয় রাউন্ডে যাওয়ার উজ্জ্বল সম্ভাবনা ছিল। এরই প্রথম শর্ত হিসেবে সিঙ্গাপুরে কাল ওমানকে হারালেই চলত। তাতে সেমিফাইনাল তো নিশ্চিত হতোই, হাতছানি ছিল তৃতীয় রাউন্ডে যাওয়ার। কিন্তু জয় দূরে থাক, এগিয়ে থেকেও শেষ পর্যন্ত ওমানের কাছে বাংলাদেশ হারল টাইব্রেকারে গিয়ে। নির্ধারিত সময়ের খেলা ছিল ৩-৩-এ সমতা। প্রতিপক্ষ ওমান বলেই কিনা একটু মনস্তাত্ত্বিক চাপে ছিল বাংলাদেশ। দেশের বাইরে ওমানের কাছে হারটা যেন নিয়তি হয়ে দাঁড়িয়েছে। বিদেশের মাটিতে সর্বশেষ এশিয়া কাপ ও এশিয়ান গেমসেও ওমানের কাছে হেরেছে কৃষ্ণ-মিমোদের দল। ৪ মিনিটে পেনাল্টি কর্নার থেকে সিতুলের গোলে এগিয়ে যায় বাংলাদেশ। ১২ মিনিটে ওমানের মোহাম্মদ জানদাল সমতা ফেরান। ২৮ মিনিটে ওমানের জুম্মন আনোয়ার করেন ২-১। ৩০ মিনিটে পেনাল্টি কর্নার থেকেই বাংলাদেশকে ম্যাচে ফেরান পুষ্কর খীসা মিমো (২-২)। ৪৯ মিনিটে হাসান যুবায়ের নিলয়ের গোলে শেষ চারে যাওয়ার স্বপ্ন দেখতে শুরু করে বাংলাদেশ। কিন্তু নির্ধারিত সময়ের তিন মিনিট আগে ওমানের হাসানি মুহান্নার ৩-৩ করে ফেলেন। তিন দফায় বাংলাদেশের সিতুল, নিলয় ও সারোয়ার ২০ মিনিট হলুদ কার্ডের কারণে মাঠের বাইরে ছিলেন, ওই সুযোগেই বারবার ম্যাচে ফিরেছে ওমান। পেনাল্টি শ্যুটআউটে জিমি, নিলয়, রোমান ও সারোয়ারের কেউই গোল করতে পারেননি। ওমানের গোল দুটি করেছেন খালিদ ও মুহান্না। ম্যাচ শেষে বাংলাদেশ দলের কর্মকর্তারা স্তম্ভিত হয়ে পড়েন। এই হারের কোনো অজুহাত খোঁজেননি গোবিনাথান, ‘আমি তো মাঠে খেলতে পারি না। এত হাস্যকর ভুল করেছে ওরা, মনে হচ্ছিল স্টিক ধরাই ভুলে গেছে। এমনকি ১: ১ পরিস্থিতিতেও গোল করতে পারেনি সেরা খেলোয়াড়দের কেউ। ওদের ব্যর্থতায় বাংলাদেশ দারুণ সুযোগ হারাল।’ আজ স্থান নির্ধারণী ম্যাচে সিঙ্গাপুরের মুখোমুখি হবে বাংলাদেশ।	1
বাজেট বেড়ে ১৫ কোটি! বঙ্গবন্ধু কাপ মাঠে গড়ানোর আগে সবচেয়ে বড় চমক কী? বাজেট। ৬ কোটি টাকা থেকে সেটি এক লাফে বেড়ে দাঁড়াল ১৫ কোটিতে! বাফুফের নির্বাহী কমিটির জরুরি সভায় কাল এই প্রস্তাবিত বাজেট অনুমোদন হয়েছে। এত দিন বাফুফে সভাপতি কাজী সালাউদ্দিন বলে আসছিলেন, ৬ কোটি টাকা হলেই টুর্নামেন্টটি করা যাবে। সেই অনুযায়ী চ্যানেল নাইনের কাছে ৬ কোটি টাকায় স্পনসরশিপ বিক্রি করা হয়েছে। কিন্তু বাজেটটা এখন আড়াই গুণ বেড়ে যাওয়ার কারণ কী? সভা শেষে প্রেস ব্রিফিংয়ে বাফুফের সিনিয়র সহসভাপতি সালাম মুর্শেদী বললেন, ‘সভাপতির ধারণার চেয়েও টুর্নামেন্টের আকার বেড়েছে। জাতির জনকের নামে টুর্নামেন্ট আমরা জাঁকজমকপূর্ণ করব। সব কটি কমিটির দেওয়া বাজেট ১৫ কোটিতে পৌঁছেছে। কারণ, খরচ বেড়ে গেছে অনেক।’ পাঁচটি বিদেশি দলের যাতায়াত, হোটেল সোনারগাঁওয়ে থাকা-খাওয়া, যাতায়াতসহ আনুষঙ্গিক বাজেটই নাকি চার কোটি টাকা। দলগুলোর ঢাকা-সিলেট যাতায়াতে থাকবে চার্টার্ড বিমান! বাহরাইন বাদে বাকি বিদেশি দলগুলোকে ঢাকায় হজরত শাহজালাল বিমানবন্দর থেকেই চার্টার্ড বিমানে নিয়ে যাওয়া হবে সিলেটে। এলাহি কাণ্ড! সারা দেশে প্রচারণা চালানোও বিশাল এক কর্মযজ্ঞ। ঢাকা-সিলেট নগরের পাশাপাশি ৬৪টি জেলায় প্রচারণার জন্য তাই বেশ বড় বাজেটই থাকছে। উৎসব কমিটির প্রধান শামসুল হক চৌধুরী জানিয়েছেন, ফাইনালে বঙ্গবন্ধু স্টেডিয়ামে কয়েক মিনিটের আতশবাজির জন্য লাগবে ২৫ লাখ টাকা। সব মিলিয়ে উদ্বোধন ও সমাপনী বাবদ ৫০ লাখ। মিডিয়া ৫০ লাখ, টিকিট ও গেট ব্যবস্থাপনা ৩০ লাখ, মাঠ ২৫ লাখ, সুভ্যেনির কমিটি ১০ লাখ টাকা চেয়েছে। কাতার, ইরান ও চীনা তাইপে থেকে তিনজন করে রেফারি ও সহকারী রেফারির আসা-যাওয়া ও সম্মানী বাবদ ৩০-৩৫ লাখ। নিরাপত্তার জন্যও থাকছে বড় বাজেট। অর্থ পুরস্কার থাকবে, অঙ্কটা নির্ভর করবে টাকার প্রবাহের ওপর। স্পনসর চ্যানেল নাইনের ৬ কোটি বাদ দিলে বাকি ১১ কাটি টাকার উৎস কী? এখন পর্যন্ত এসব চূড়ান্ত হয়নি। ২ লাখ টিকিট বিক্রি করে ২ কোটি টাকা আয়ের প্রত্যাশা ফেডারেশনের। এ ছাড়া স্পনসররা নাকি ভালো সাড়াই দিচ্ছে। তাই ‘বাজেটে কিছু ঘাটতি থাকতে পারে’ বলে সালাম যোগ করলেন, ‘১৫ কোটি টাকা তুলে ফেলব আশা করি।’ তাঁর পাশে বসে সুভ্যেনির কমিটির প্রধান হারুনুর রশিদ, সত্যজিৎ দাস, আমিরুল ইসলাম, ইলিয়াস হোসেন, ইকবাল হোসেনরাও বললেন, টাকা জোগাড় হয়ে যাবে। সর্বোচ্চ নিরাপত্তার ছক টুর্নামেন্টের নিরাপত্তাবিষয়ক কমিটি কালই সভায় বসেছিল প্রথম। কমিটির প্রধান পুলিশের ডিআইজি শেখ মারুফ হাসান জানালেন, ফিফা ও এএফসির নিরাপত্তার আদলেই সবকিছু করা হবে। দ্বিস্তর বা ত্রিস্তর জাতীয় শব্দ ব্যবহার না করে ‘যথোপযুক্ত নিরাপত্তা’র কথাই বললেন বাফুফের এই সদস্য। তিনি নিজেও এফসির নিরাপত্তা কর্মকর্তা, সেই অভিজ্ঞতা কাজে লাগাতে চান, ‘সাদাপোশাকেও নিরাপত্তাবাহিনী থাকবে, র্যাবও সহায়তা করবে। প্রয়োজনীয় সবই করব আমরা।’ দেশে অবরোধ-হরতালে নাশকতা চলছে। ভীতিকর অবস্থা চারদিকে। তার পরও সর্বোচ্চ নিরাপত্তায় টুর্নামেন্টটি সফলভাবে আয়োজনের আশাবাদ তাঁর মুখে।	1
রিয়ালই সবার ওপরে ২০১৪ সালকে লা ডেসিমার বছর হিসেবে অনেক দিন মনে রাখবে রিয়াল মাদ্রিদ। সেই সঙ্গে টানা দশমবারের মতো আর্থিক শ্রেষ্ঠত্বও ধরে রেখেছে রিয়াল। আর্থিক পরামর্শদাতা প্রতিষ্ঠান ডেলোইটের জরিপে গত মৌসুমেও ফুটবল ক্লাবগুলোর মধ্যে সবচেয়ে বেশি আয় করা (৫৪ কোটি ইউরো) ক্লাব চ্যাম্পিয়নস লিগজয়ীরাই। রিয়ালের শ্রেষ্ঠত্বে খুব একটা চমক নেই, তবে ম্যানচেস্টার ইউনাইটেডের দুইয়ে উঠে আসাটা চমকই। ইউনাইটেডের গত মৌসুমটা গেছে ভুলে যাওয়ার মতোই, ইংলিশ লিগে সাত হয়ে পায়নি চ্যাম্পিয়নস লিগ টিকিটও। তবে মাঠের এই দুর্দশার ছাপ মাঠের বাইরে পড়েনি একদমই, চার থেকে ইউনাইটেড উঠে এসেছে দুইয়ে। গত মৌসুমে ৫১ কোটি ইউরো মুনাফা হয়েছে ইউনাইটেডের। ডেলোইটের একজন মুখপাত্র জানিয়েছেন, ইউনাইটেডের বাণিজ্যিক মুনাফা গত তিন বছরে ৮৩ শতাংশ বেড়েছে। পরের মৌসুমে চ্যাম্পিয়নস লিগে ফিরতে পারলে এমনকি রিয়ালকেও টপকে যাওয়ার সম্ভাবনা আছে তাদের। বার্সেলোনার গত মৌসুমটাও ভুলে যাওয়ার মতো গেছে। তবে কাতালান ক্লাবটি এর আর্থিক খেসারতও দিয়েছে, চার থেকে নেমে গেছে দুইয়ে। আগের মতোই তিনে আছে বায়ার্ন মিউনিখ। সব মিলিয়ে শীর্ষ ২০টি ফুটবল ক্লাবের মুনাফা প্রায় ৬২০ কোটি ইউরো, আগের বছরের চেয়ে যা ১৪ শতাংশ বেশি। এখন পর্যন্ত ৫০ কোটি ইউরোর মাইলফলক ছাড়াতে পেরেছে শুধু রিয়াল ও ইউনাইটেড। ডেলোইটের ভবিষ্যদ্বাণী, পরের বছর আরও তিনটি ক্লাব এই অঙ্ক ছুঁয়ে ফেলতে পারে। এএফপি।	1
শ্রীনিবাসনকে আদালতের নির্দেশ চেন্নাই সুপার কিংসের মালিকানা অথবা নির্বাচন। আইসিসি চেয়ারম্যান এন শ্রীনিবাসনকে যেকোনো একটি বেছে নেওয়ার নির্দেশ দিয়েছেন ভারতের সর্বোচ্চ আদালত। যেকোনো একটিকে বেছে নেওয়ার জন্য হাতে সময় কমই আছে শ্রীনির। বিসিসিআইয়ের নির্বাচন আগামী ছয় সপ্তাহের মধ্যে সম্পন্ন করারও নির্দেশ দিয়েছেন আদালত। ২০১৩ সালের আইপিএল ম্যাচ পাতানো মামলার রায় দিতে গিয়ে কাল বিচারপতি টি এস ঠাকুর ও এফ এম আই কলিফুল্লাহর বেঞ্চ এই নির্দেশ দিয়েছেন। আদালত বিসিসিআইয়ের যে ধারা অনুযায়ী বিসিসিআই কর্তারা আইপিএল ও চ্যাম্পিয়নস লিগ টি-টোয়েন্টির মতো টুর্নামেন্টের লাভজনক পদে থাকার সুযোগ পেতেন সেই ধারাকে বাতিল করেছেন। এর ফলে এখন থেকে বোর্ড-সংশ্লিষ্ট কেউ আইপিএলের কোনো দলের মালিক হতে পারবেন না। সুপ্রিম কোর্ট অবশ্য বলেছেন ম্যাচ পাতানো নিয়ে তদন্তে কোনো রকম প্রভাব খাটাননি আদালতের নির্দেশে বিসিসিআইয়ের পদ থেকে সরে দাঁড়ানো শ্রীনিবাসন। তবে শ্রীনির জামাতা গুরুনাথ মায়াপ্পন ও রাজস্থান রয়্যালসের অন্যতম মালিক রাজ কুন্দ্রা বেটিংয়ের অভিযোগে অভিযুক্ত হয়েছেন। এএফপি, ক্রিকইনফো।	1
সাগর চ্যাম্পিয়ন প্রাইম ব্যাংক রেটিং দাবায় অপরাজিত চ্যাম্পিয়ন আন্তর্জাতিক মাস্টার মিনহাজউদ্দিন আহমেদ সাগর। ৯ খেলায় তাঁর পয়েন্ট ৮। সাড়ে সাত পয়েন্ট করে নিয়ে টাইব্রেকিং পদ্ধতিতে রানারআপ ফিদে মাস্টার খন্দকার আমিনুল ইসলাম, তৃতীয় গ্র্যান্ডমাস্টার এনামুল হোসেন রাজীব।	1
রিয়ালে ওডেগার্ড গত আগস্টে নরওয়ে জাতীয় দলে ডাক পেয়েই হইচই ফেলে দিয়েছেন মার্টিন ওডেগার্ড। ১৫ বছর ২৫৩ দিন বয়সে জাতীয় দলে ডাক পেলে হইচই হওয়াটাই স্বাভাবিক। নরওয়েজিয়ান এই কিশোর প্রতিভাকে দলে টানতে এর পর থেকেই ‘যুদ্ধে’ নেমে পড়ে ইউরোপের নামীদামি ক্লাবগুলো। তবে কোনো ক্লাব তাঁকে নিতে পারেনি বরং ওডেগার্ডই বেছে নিয়েছেন ক্লাব। রিয়াল মাদ্রিদ, বার্সেলোনা, লিভারপুল, আয়াক্স আমস্টারডাম ও বায়ার্ন মিউনিখের অনুশীলন-সুবিধা সরেজমিন পরিদর্শন শেষে রিয়ালে যেতেই মনস্থ করেছেন এই অ্যাটাকিং মিডফিল্ডার। আনুমানিক ৪০ লাখ ইউরো দিয়ে নরওয়ের স্ট্রমগডসেট ক্লাব থেকে ওডেগার্ডকে কেনার পর কাল পরিচয়পর্বও সেরে ফেলেছে রিয়াল। তবে এখনই ইউরোপিয়ান চ্যাম্পিয়নদের মূল দলে খেলবেন না ১৬ বছর বয়সী ফুটবলার। আপাতত ঠিকানা রিয়ালের দ্বিতীয় দল কাস্তিয়া, কার্লো আনচেলত্তির ডাক পেলেই চলে আসবেন মূল দলে। এএফপি।	1
চোখের জলে শেষবিদায় জাতীয় দলের সাবেক হকি তারকা জুম্মন লুসাইকে চোখের জলে শেষ বিদায় জানালেন তাঁর আত্মীয়স্বজন, বন্ধুবান্ধব, দীর্ঘদিনের সহকর্মীরা। গতকাল মৌলভীবাজারের মাগুরছড়া পুঞ্জিতে তাঁকে সমাহিত করা হয়েছে। মস্তিষ্কে রক্তক্ষরণ ও কিডনি সমস্যা নিয়ে বঙ্গবন্ধু শেখ মুজিব মেডিকেল বিশ্ববিদ্যালয়ে ভর্তি হওয়া সাবেক এই হকি তারকাকে আর ফিরিয়ে আনা যায়নি। সেখানেই তাঁর মৃত্যু হয় গত রোববার। গতকাল বেলা একটায় জুম্মনের মরদেহ সিলেট থেকে মাগুরছড়া পুঞ্জিতে নিয়ে আসা হয়। পুঞ্জি তাঁর প্রিয় জায়গা ছিল। সুযোগ পেলেই অবসর সময় কাটাতে এখানে ছুটে আসতেন। তাঁর শেষ ইচ্ছা অনুযায়ীই এখনে সমাহিত করা হয় তাঁকে। এর আগে বিভিন্ন সংগঠন ও ক্রীড়া সংস্থার পক্ষ থেকে তাঁর কফিনে ফুল দিয়ে শ্রদ্ধা জানানো হয়।	1
চলে গেলেন দাবাড়ু মাহবুবুর বয়স হয়েছিল ৬০ বছর। কিন্তু দাবার নেশাটা কিছুতেই ছাড়তে পারেননি। নিয়মিতই ফেডারেশনে এসে খেলতেন জাতীয় বাছাই দাবা, বিভিন্ন রেটিং দাবা ও লিগ। সর্বশেষ লিগে ফায়ার সার্ভিসের হয়ে খেলেছিলেন দাবাড়ু এ বি এম মাহবুবুর রহমান। বিভিন্ন সময়ে লিগে খেলেছেন অগ্রণী ব্যাংক, যাত্রাবাড়ীর হয়ে। ফিদে রেটিংপ্রাপ্ত এই দাবাড়ু কাল মস্তিষ্কে রক্তক্ষরণে মারা গেছেন। তিনি স্ত্রী, এক ছেলে ও চার মেয়ে রেখে গেছেন। তাঁর মৃত্যুতে শোক প্রকাশ করেছে দাবা ফেডারেশন।	1
১৫০ দ্বিতীয় ওয়ানডেতে মরনে মরকেল, তৃতীয় ওয়ানডেতে ডেল স্টেইন। পরপর দুই ম্যাচে ১৫০ উইকেটের মাইলফলক ছুঁলেন দুই দক্ষিণ আফ্রিকান ফাস্ট বোলার। মরকেল-স্টেইনকে নিয়ে ১৫০ উইকেট পাওয়া ওয়ানডে বোলারের সংখ্যা এখন ৬৫। মরকেল ১৫০ উইকেট পেয়েছেন ৮৯ ম্যাচে, স্টেইন ৯৬ ম্যাচে। ম্যাচের হিসাবে ১৫০ উইকেট ছোঁয়ায় স্টেইন ১১তম হলেও মরকেল তৃতীয় দ্রুততম বোলার। মরকেলের সমান ৮৯ ম্যাচে ১৫০তম উইকেট পেয়েছেন তাঁর পূর্বসূরি অ্যালান ডোনাল্ডও। এই দুজনের ওপরে আছেন ব্রেট লি ও সাকলায়েন মুশতাক। অস্ট্রেলীয় ফাস্ট বোলার লি ৮২ ম্যাচে ও পাকিস্তানি অফ স্পিনার সাকলায়েন মুশতাক ৭৮ ম্যাচে ছুঁয়েছেন ১৫০। সাকলায়েন ১৯৯৮ সালে ঢাকায় ইনডিপেনডেন্স কাপে ভারতের বিপক্ষে ভেঙেছিলেন ডোনাল্ডের রেকর্ড।	1
সাকিব-তামিম-মুশফিকের চ্যালেঞ্জ ‘হোহ্ হো...লুক অ্যাট দ্যাট...ইট বিলাইজ এ সেভেনটিন ইয়ার্স ওল্ড রিয়েলি...শোয়িং ভেরি লিটল রেসপেক্ট টু দি এল্ডার স্টেটসমেন’... ইয়ান বিশপের কণ্ঠ নিশ্চয়ই এখনো অনেকের কানে বাজে! জহির খানকে টানা দুটি চার মারার পর ডাউন দ্য উইকেটে এসে উড়িয়ে মারলেন তামিম ইকবাল। কুইন্স পার্ক ওভালের গ্যালারির দোতলার রেলিংয়ে আছড়ে বল ফিরে এল মাঠে। খুনে সেই তামিমকে দেখে ধারাভাষ্যকক্ষে বিশপের ওই বিস্ময়াভিভূত উচ্চারণ। বিশ্বকাপে প্রথম খেলতে নেমেই সেদিন তারুণ্যের ঝান্ডা উড়িয়ে ভারত-বধে বড় অবদান রেখেছিলেন আরও দুই তরুণ। তামিমের সঙ্গে সাকিব ও মুশফিক—তিনজন বিশ্ব ক্রিকেটে নিজেদের আগমনী বার্তা জানিয়েছিলেন দারুণ তিনটি ফিফটিতে। সেই তিনজন এবার খেলতে যাচ্ছেন তৃতীয় বিশ্বকাপ। প্রথম বিশ্বকাপের প্রথম ম্যাচ যে ইঙ্গিত দিয়েছিল, সেটার পূর্ণতা কতটা দিতে পেরেছেন তিনজন? উত্তর খুঁজতে গেলে চলে আসে সেই অর্ধেক গ্লাস পানির ক্লিশে উদাহরণ। অর্ধেক ভরা দেখতে পারেন অনেকে, অনেকে দেখছেন অর্ধেক খালি! তিনজনই বাংলাদেশের সেরা। রেকর্ডই কথা বলে তাঁদের হয়ে। ওয়ানডেতে দেশের হয়ে সবচেয়ে বেশি রান সাকিবের (৩৯৭৭), উইকেটে দ্বিতীয় সর্বোচ্চ (১৮২)। সাকিবের চেয়ে মাত্র ৮ রান কম নিয়ে দুইয়ে তামিম। ৩১৫৩ রান নিয়ে চারে মুশফিক, ডিসমিসাল সবচেয়ে বেশি (১৩৮)। শুরুর সম্ভাবনাকে বাস্তবতার ছোঁয়া পেতে দেখবেন এখানে অনেকেই। কিন্তু এটি কেবল মুদ্রার এক পিঠ। তাঁদের প্রতিভা-সামর্থ্য যেমন, তাতে এটুকু প্রত্যাশিতই ছিল। প্রত্যাশার পরিধি বরং ছিল আরও বড়। শুধু দেশের সেরা নন, এত দিনে তাঁদের তো থাকার কথা বিশ্বসেরাদের কাতারে। দেশের তারকা তামিম-মুশফিক বিশ্বতারকা হতে পারলেন কোথায়! ২০১০ সালের ইংলিশ গ্রীষ্ম যে তামিমকে দেখেছিল, যে তামিম মনোনীত হয়েছিলেন উইজডেনের বর্ষসেরা, সেই তামিমকে পরে আর দেখা গেছে কালেভদ্রে। অমন সাফল্যের পর আরও উঁচুতে, আরও সুদূর পানে ডানা মেলে দেওয়ার কথা যাঁর, উল্টো কখনো কখনো হিমশিম খেয়েছেন ডানা ঝাপটাতেই। বড় দলের বিপক্ষে ভালো পারফরম্যান্স আছে মুশফিকেরও। তবে বিচ্ছিন্নভাবে। নেই চোখধাঁধানো ধারাবাহিকতা। বিশ্বতারকা হয়ে ওঠার বড় মঞ্চ হতে পারত বিশ্বকাপ ক্রিকেট। কিন্তু দারুণ শুরুর পর বিশ্বমঞ্চে ম্লান দুজনই। বিশ্বকাপে ব্যাটিং গড় ও স্ট্রাইক রেট বিব্রত করবে দুজনকেই। সাকিব অবশ্য শুধু বাংলাদেশেই নন, বিশ্ব ক্রিকেটের আকাশেও উজ্জ্বল তারা। র‍্যাঙ্কিংয়ে বাংলাদেশকে প্রথম বিশ্বসেরার সম্মান এনে দিয়েছেন তিনিই। ইতিহাসের প্রথম ক্রিকেটার হিসেবে একসঙ্গে তিন সংস্করণেই র‍্যাঙ্কিং শীর্ষে থাকার অনন্য নজির গড়েছেন সম্প্রতি। বাংলাদেশের ক্রিকেটকে নতুন পরিচিতি দিয়েছেন, ভাসিয়েছেন অজস্র গৌরবে। বড় দলের বিপক্ষেও বড় পারফরম্যান্স তাঁর অনেক। কিন্তু প্রসঙ্গ যখন বিশ্বকাপ, তামিম-মুশফিকের সঙ্গে একই বন্ধনীতে সাকিবও। ওই দুজনের তুলনায় সাকিবের বিশ্বকাপ রেকর্ড একটু কম খারাপ। কিন্তু বিশ্বসেরা অলরাউন্ডারের নামের পাশে সংখ্যাগুলো বড্ড বেমানান। ১৫ ম্যাচ খেলে সাকিব একবারও ম্যাচে ২ উইকেটের বেশি পাননি! তিনজনই অবশ্য একই রকম কিছু কারণকে নিজেদের ঢাল বানাতে পারেন। প্রথম বিশ্বকাপে তিনজনই ছিলেন একেবারে আনকোরা, টিনএজ-সদ্য টিনএজ পেরোনো। অমন শুরুর পর রাতারাতি প্রচারের আলো আর মনোযোগেও চোখ ধাঁধিয়ে যাওয়া অস্বাভাবিক নয়। বয়স আর অভিজ্ঞতার ঝুলি ততটা সমৃদ্ধ ছিল না গত বিশ্বকাপেও। দেশের মাটিতে খেললে চাপের চেয়ে অনুপ্রেরণাটাই বেশি হওয়ার কথা। তার পরও ধরে নেওয়া যাক, চাপের সঙ্গে তাল মেলাতে পারেননি তিনজনই। কিন্তু এবার? বয়স তামিমের ২৫, মুশফিক ২৬, সাকিব ২৭। অধিনায়ক মাশরাফিকে বাদ দিলে দলের সবচেয়ে অভিজ্ঞ ক্রিকেটারও এই তিনজন। ১৪১ ওয়ানডে খেলেছেন সাকিব, মুশফিক ১৪০, তামিম ১৩৫। বয়স, অভিজ্ঞতা, ফর্ম—সব এখন পক্ষে। অনেক চড়াই-উতরাই পেরিয়ে মানসিকতাও এখন শক্ত হওয়া উচিত। সব মিলিয়ে বিশ্বকাপের মঞ্চে নিজেদের সেরাটা দেখানোর আদর্শ সময় এবং সুযোগ এবারই। একটি-দুটি ফিফটি বা ৪-৫ উইকেট নয়, ধারাবাহিকভাবে দারুণ কিছু করা। বড় দলের বিপক্ষে ম্যাচ জেতানো। সুযোগটা শুধু বিশ্বকাপের মঞ্চ বলেই নয়, মঞ্চটি অস্ট্রেলিয়ায় বলেও। র‍্যাঙ্কিং যত কিছুই বলুক, ক্রিকেটের কুলীন জগতে, সর্বজনীন গ্রহণযোগ্যতার জন্যও অস্ট্রেলিয়া কিংবা ইংল্যান্ডের মতো জায়গায় দারুণ কিছু করা জরুরি। অস্ট্রেলিয়ার বিপক্ষে ব্রিসবেনে কেউ যদি দারুণ কিছু করতে পারেন, কিংবা মেলবোর্ন-অ্যাডিলেডে, সেই পারফরম্যান্স ধারেভারে উপমহাদেশের যেকোনো পারফরম্যান্সকে ছাড়িয়ে যাবে। এমন নয় যে বিশ্বতারকা হতে গেলে বিশ্বকাপে ভালো করতেই হবে। কিন্তু বিশ্বকাপে ভালো করলে বিশ্বতারকা হওয়ার দুয়ার খুলে যায় সহজেই। আর বাংলাদেশের মতো দেশ, বড় প্রতিপক্ষের বিপক্ষে খেলার সুযোগ যারা পায় অনেক দিন পরপর, বিশ্বকাপই তাদের সবচেয়ে বড় মঞ্চ। সুযোগ অবশ্য এবারই শেষ হচ্ছে না। আগামী বিশ্বকাপেও এই তিনজন খুব বুড়িয়ে যাবেন না। ইংল্যান্ডের মাটিতে পারফরম্যান্সকেও মাপা হবে অন্য উচ্চতায়। তবে চার বছর পর কার ক্যারিয়ার কোন গগনে থাকে, কে বলতে পারে! বিরুদ্ধ কন্ডিশন, কঠিন গ্রুপ, অচেনা আবহ—চ্যালেঞ্জ অনেক কঠিন। কিন্তু চ্যালেঞ্জ যত বড়, সেটি জয় করার পুরস্কারও তত বড়! সাকিব, তামিম, মুশফিক—মঞ্চ প্রস্তুত। এবার সেখানে আলো ছড়ানোর পালা!	1
রনকি-এলিয়টের দিন ২০তম ওভারের শেষ বলে কোরি অ্যান্ডারসনকে এলবিডব্লু করে ফেরালেন লাহিরু থিরিমান্নে। স্কোরবোর্ডে দেখাচ্ছে নিউজিল্যান্ড ৯৩/৫। ডানেডিনে টস জিতে ফিল্ডিং নেওয়া শ্রীলঙ্কার ভারপ্রাপ্ত অধিনায়ক থিরিমান্নের মুখে হাসি। অ্যান্ডারসনের আগেই ফিরে গেছেন ব্রেন্ডন ম্যাককালাম, কেন উইলিয়ামসন, রস টেলর আর মার্টিন গাপটিল। লোয়ার অর্ডার নিউজিল্যান্ডকে টেনেটুনে আর কতদূরই বা নিয়ে যেতে পারবেন! ২-১-এ পিছিয়ে থাকা সিরিজে তাই তখন সমতা ফেরানোর স্বপ্ন শ্রীলঙ্কার। তারপর? তারপর যেটা হলো সেটাকে স্বপ্ন না বলে শ্রীলঙ্কার দুঃস্বপ্ন বললেও কম হবে। পাঁচ নম্বরে ব্যাট করতে নামা গ্রান্ট এলিয়ট আর ৭ নম্বর লুক রনকি মিলে লিখলেন ওয়ানডেতে ঘুরে দাঁড়ানোর এক নতুন গল্প। বাকি ৩০ ওভারে নিউজিল্যান্ডের উইকেট আর পড়েনি! মার খেয়ে খেয়ে দিশেহারা হলেন শ্রীলঙ্কার বোলাররা। ষষ্ঠ উইকেটে এলিয়ট-রনকির অবিচ্ছিন্ন জুটিতে এল ২৬৭ রান, ১৮০ বলে। ওয়ানডেতে ষষ্ঠ উইকেট জুটির সর্বোচ্চ, নিউজিল্যান্ডের ইতিহাসে যেকোনো উইকেটে দ্বিতীয় সর্বোচ্চ। আর ৭ রান হলেই দুই ব্যাটসম্যান ছুঁতে পারতেন ২০০৮ সালে আয়ারল্যান্ডের বিপক্ষে জেমস মার্শাল-ম্যাককালামের উদ্বোধনী জুটিতে করা কিউইদের সর্বোচ্চ ২৭৪। পাঁচ উইকেটে ৯৩ রান থেকে ৫০ ওভার শেষে নিউজিল্যান্ডের রান হলো ৩৬০/৫! মানসিকভাবে বিধ্বস্ত শ্রীলঙ্কা তাড়ায় নেমে থামল এলিয়ট-রনকি জুটির চেয়েও ১৫ রান কমে। ১০৮ রানে ম্যাচ জিতে সিরিজেও ৩-১ ব্যবধানে এগিয়ে গেল ম্যাককালামের দল। শ্রীলঙ্কান বোলারদের ওপর মূল তাণ্ডব চালিয়েছেন মূলত উইকেটকিপার-ব্যাটসম্যান রনকি। ২০০৮-এর জানুয়ারিতে অভিষেকে ওয়েস্ট ইন্ডিজের বিপক্ষে চারটি ম্যাচ খেলেই বছর পাঁচেকের জন্য হারিয়ে যান জাতীয় দল থেকে। নিয়মিত সুযোগ পাওয়া শুরু ২০১৩ সালের মে থেকে। কিন্তু ব্যাট হাতে পারফরম্যান্স কখনোই খুব আহামরি ছিল না। গতকালের আগ পর্যন্ত ৩৫ ম্যাচে কোনো সেঞ্চুরি নেই। তার পরও কেন ৩৩ বছর বয়সী এ উইকেটকিপার-ব্যাটসম্যানের ওপর নিউজিল্যান্ডের আস্থা সেটাই প্রমাণ করলেন তিনি। ৩৮ বলে ফিফটি, প্রথম ওয়ানডে সেঞ্চুরি ৭৪ বলে। ১৫০ রানে পৌঁছান ৯২ বলে। সেঞ্চুরির পরের ৭০ রান করেছেন মাত্র ২৫ বলে! শ্রীলঙ্কান বোলাররা রনকির হাতে রীতিমতো কচুকাটা। ১৪ চার আর ৯ ছক্কা হাঁকানো রনকির তুলনায় বেশ ‘শান্ত’ ছিলেন এলিয়ট। ১০৪ রান তুলতে বল খেলেছেন ৯৬টি। দুজনের ঝড়ে শেষ ১০ ওভারে নিউজিল্যান্ড তুলেছে ১২২ রান। কিউইদের হাতে সবচেয়ে নিগৃহীত হয়েছেন সুরঙ্গা লাকমল। ১০ ওভারে ৯৩ রান দেওয়া লাকমলের ৪৮তম ওভারে রনকি একাই তুলেছেন ২২ রান! পরে বল হাতে ৪২ রানে ২ উইকেট নিয়ে রনকির সঙ্গে ম্যান অব দ্য ম্যাচের পুরস্কারটা ভাগাভাগি করেছেন এলিয়ট। ক্রিকইনফো। সংক্ষিপ্ত স্কোর নিউজিল্যান্ড: ৫০ ওভারে ৩৬০/৫ (গাপটিল ০, ম্যাককালাম ২৫, উইলিয়ামসন ২৬, টেলর ২০, এলিয়ট ১০৪*, অ্যান্ডারসন ৮, রনকি ১৭০*; থিরিমান্নে ২/৩৬, কুলাসেকারা ২/৭১, পেরেরা ১/৪৯)। শ্রীলঙ্কা: ৪৩.৪ ওভারে ২৫২ (থিরিমান্নে ৪৫, দিলশান ১১৬, সাঙ্গাকারা ৯, জয়াবর্ধনে ৩০, কুলাসেকারা ৩, মেন্ডিস ১৮, চান্ডিমাল ০, পেরেরা ০, করুনারত্নে ১২, সেনানায়েকে ৩*, লাকমল ০; বোল্ট ৪/৪৪, সাউদি ২/৪২, এলিয়ট ২/৪২, ম্যাকক্লেনাঘান ২/৫৬)। ফল: নিউজিল্যান্ড ১০৮ রানে জয়ী ম্যান অব দ্য ম্যাচ: লুক রনকি ও গ্র্যান্ট এলিয়ট। 	1
স্মিথ–দ্যুতিতে ম্লান বেল ম্যাচ-সেরার পুরস্কার নিতে গিয়ে মুখে চওড়া হাসিতে বললেন, ‘এই গ্রীষ্মকে কখনোই ভুলব না!’ এখনো শেষ হয়নি অস্ট্রেলিয়ান গ্রীষ্ম। ত্রিদেশীয় সিরিজের ফাইনাল সামনে, এই গ্রীষ্মের সবচেয়ে বড় আকর্ষণ তো আছে বাকি—বিশ্বকাপ। কিন্তু এর মধ্যেই এত কিছু করে ফেলেছেন স্টিভেন স্মিথ, এই গ্রীষ্মকে ভুলবেন কী করে! বরং চাইবেন এই গ্রীষ্মকে আরও লম্বা করতে। বিশ্বকাপ শেষেও, আসছে শীত-বসন্তও একাকার হয়ে যাবে এই গ্রীষ্মে! স্বপ্নের মতো একটা টেস্ট সিরিজ কাটিয়েছেন ভারতের বিপক্ষে। ব্যাটে রানের ফল্গুধারা, হঠাৎ পাওয়া নেতৃত্বে ক্ষুরধার। ওয়ানডেতেও ছুটছিল স্মিথের রান-রথ। সাফল্যের রথ কাল পৌঁছে গেল নতুন ঠিকানায়। মন্থর ওভাররেটের খাঁড়ায় ঘরের মাঠে দর্শক জর্জ বেইলি। আবার টস করতে নামলেন স্মিথ। রঙিন পোশাকে প্রথমবার। নেতৃত্বের ভার যে তাঁর ব্যাটের ধার বাড়িয়ে দেয়, সেটির প্রমাণ তো টেস্টে দিয়েছেন। রঙিন পোশাকেও বুঝিয়ে দিলেন প্রথম সুযোগে। নেতৃত্বের প্রথম ওয়ানডেতেই অসাধারণ অপরাজিত সেঞ্চুরিতে দলকে এনে দিলেন দারুণ জয়। অস্ট্রেলিয়া উঠে গেল ফাইনালেও। মনে করিয়ে দেওয়া যেতে পারে, ৩ টেস্টে নেতৃত্ব দিয়ে সেঞ্চুরি করেছিলেন তিনটিতেই। টেস্ট-ওয়ানডে দুটিতেই নেতৃত্বের অভিষেকে সেঞ্চুরি করা প্রথম ক্রিকেটার স্মিথ! ইয়ান বেল তখন অনেকটাই আড়াল। অথচ দিনের প্রথম অংশের নায়ক ছিলেন তিনিই। ক্যারিয়ার-সেরা ইনিংস খেলার দিনে উঠে গেছেন দেশের রান-চূড়াতেও। ১২৫ বলে করেছেন ১৪১, ৫ রানের মাথায় দ্বিতীয় ইংলিশ হিসেবে ছুঁয়েছেন ওয়ানডেতে ৫ হাজার রান। পরে পল কলিংউডকেও (৫০৯২) ছাড়িয়ে উঠে গেছেন শীর্ষে (৫১৩৬)। কিন্তু বেলের জোড়া অর্জন ম্লান নেতা-ব্যাটসম্যান স্মিথের জোড়া ভূমিকায়। মঈন আলীর সঙ্গে উদ্বোধনী জুটিতেই ১১৩ রান তোলেন বেল। তৃতীয় উইকেটে জো রুটকে (৭০) নিয়ে গড়েছেন ১২১ রানের জুটি। ৪২তম ওভারে বেল ফেরার পর গতি হারায় ইংলিশ ইনিংস। ফকনার-স্টার্ক-সান্ধুর দারুণ বোলিংয়ে শেষ ১০ ওভারে ইংল্যান্ড তুলতে পারে মাত্র ৫৯! কয়েক বছর ধরেই অস্ট্রেলিয়ার সেরা ব্যাটিং উইকেট এই হোবার্টে। মাঠের দুই পাশও অন্যান্য ভেন্যুর তুলনায় অনেক ছোট। তিন শর বেশি রান তাড়া তার পরও সহজ নয় কখনোই। অস্ট্রেলিয়া আবার বিশ্রাম দিয়েছে ডেভিড ওয়ার্নারকে, চোটে নেই শেন ওয়াটসন। ক্লার্ক, মিচেল মার্শ তো আগে থেকেই নেই। কাল অস্ট্রেলিয়ার একাদশে চারজনই নেই বিশ্বকাপ দলে—শন মার্শ, ম​েয়জেস হেনরিকেস, গুরিন্দর সান্ধু ও ক্যামেরন হোয়াইট! মার্শ ও ফিঞ্চ ভালো শুরু এনে দেন অস্ট্রেলিয়াকে। মাঝে রান পেয়েছেন ম্যাক্সওয়েল-ফকনার, শেষ দিকে ২৯ বলে ৪২ হাডিন। একপাশে হাল ধরে দলকে তীরে পৌঁছে দিয়ে ফিরেছেন স্মিথ। স্টার স্পোর্টস। সং​িক্ষপ্ত স্কোর ইংল্যান্ড: ৫০ ওভারে ৩০৩/৮ (মঈন ৪৬, বেল ১৪১, টেলর ৫, রুট ৭০, মরগান ০, বাটলার ২৫, বোপারা ৫, ওকস ০, ব্রড ০*; সান্ধু ২/৪৯, হেনরিকেস ১/৩৪, ফকনার ১/৫৯, স্টার্ক ১/৬০, কামিন্স ১/৭৪)। অস্ট্রেলিয়া: ৪৯.৫ ওভারে ৩০৪/৭ (ফিঞ্চ ৩২, মার্শ ৪৫, স্মিথ ১০২*, হোয়াইট ০, ম্যাক্সওয়েল ৩৭, ফকনার ৩৫, হোয়াইট ৪২, হেনরিকেস ৪, স্টার্ক ১*, মঈন ২/৫০, ওকস ২/৫৮, ফিন ২/৬৫)। ফল: অস্ট্রেলিয়া ৩ উইকেটে জয়ী। ম্যান অব দ্য ম্যাচ: স্টিভেন স্মিথ।	1
সোহাগের সঙ্গে আজ আজমলও বিশ্বকাপ দলের ক্রিকেটাররা কাল যখন বিসিবিতে বুঝে নিচ্ছেন নিজেদের পোশাক-সরঞ্জাম, সোহাগ গাজী তখন বিমানবন্দরের পথে। আজ মাশরাফিরা উড়াল দেবেন বিশ্বকাপের চ্যালেঞ্জ জিততে। আর আজই সোহাগের ক্যারিয়ারের কঠিনতম পরীক্ষা। চেন্নাইয়ের শ্রীরামাচন্দ্র বিশ্ববিদ্যালয়ের ল্যাবে আজ সোহাগের বোলিং অ্যাকশনের পরীক্ষা। কাল বিকেলেই চেন্নাইয়ের উদ্দেশে ঢাকা ছেড়েছেন এই অফ স্পিনার। একই ল্যাবে আজ নিজেকে শুদ্ধ প্রমাণের পরীক্ষায় নামবেন পাকিস্তানি অফ স্পিনার সাঈদ আজমলও। গত আগস্টে ওয়েস্ট ইন্ডিজ সফরে প্রশ্নবিদ্ধ হয় সোহাগের বোলিং অ্যাকশন। পরে কার্ডিফে বোলিং অ্যাকশনের পরীক্ষায় সন্দেহটাই সত্যি প্রমাণিত হওয়ায় অক্টোবরের প্রথম সপ্তাহে আন্তর্জাতিক ক্রিকেটে নিষিদ্ধ হয় সোহাগের বোলিং। পরে স্পিন কোচ রুয়ান কালপাগের সঙ্গে অ্যাকশন শোধরানোর কাজ করেছেন সোহাগ। খুব বড় পরিবর্তন আনেননি অ্যাকশনে, ডেলিভারি স্ট্রাইড ও ল্যান্ডিং একটু বদলেছেন। সোহাগের বিশ্বাস, শুদ্ধ প্রমাণিত হবেন এবারের পরীক্ষায়, ‘অ্যাকশন নিয়ে যদি শতভাগ নিশ্চিত না হতাম, তাহলে পরীক্ষার আবেদনই করতাম না। আমি আশাবাদী, পরীক্ষা দিলেই ফিরতে পারব ক্রিকেটে।’ সোহাগের ধারণা, নিষিদ্ধ হওয়াটা শাপেবর হয়েছে তাঁর জন্য। একটু বদলে যাওয়া অ্যাকশনে কার্যকরী হবেন আরও, ‘সাচিত্রা সেনানায়েকের সমস্যাটি আমার মতোই ছিল। ল্যান্ডিং ঠিক করার পর অ্যাকশনও ঠিক হয়ে গেছে। আমার অ্যাকশন এখন অনেকটা সাইড-অন, আগের মতো চেস্ট-অন না। এই অ্যাকশনে আরও বেশি টার্ন পাব।’ কণ্ঠে আত্মবিশ্বাস থাকলেও পরীক্ষায় না উতরানো পর্যন্ত অস্বস্তি থাকবেই। কিছুদিন আগেও ছিলেন দলের অপরিহার্য অংশ। আচমকা পালাবদলে জায়গা পাননি বিশ্বকাপের প্রাথমকি দলে। হারাতে হয়েছে কেন্দ্রীয় চুক্তিও। আজমলকে অবশ্য প্রাথমিক দলে রেখেছিল পাকিস্তান। তবে অ্যাকশন যথেষ্ট শোধরাতে না পারায় দল চূড়ান্ত হওয়ার আগেই নিজে থেকে সরে দাঁড়ান। সাকলায়েন মুশতাকের পরিচর্যায় কতটা কাজ হলো আজমলের, সেটির পরীক্ষা হবে আজ।	1
পুরোদমে নেটে তামিম টুকটাক ব্যাটিং করছিলেন অস্ত্রোপচার করে দেশে ফেরার পর থেকেই। নেটে, নেটের বাইরে হালকা ‘নক’, শুধুই সামনের পায়ে। তবে কাল থেকে নেটে পুরোদমে ব্যাটিং শুরু করেছেন তামিম ইকবাল। মিরপুর শেরেবাংলা স্টেডিয়ামে কাল বোলিং মেশিনে সাধারণ সময়ের মতোই দ্রুতগতির বল খেলেছেন এই ওপেনার। নিজেই জানালেন, কোনো অস্বস্তি অনুভব করেননি ব্যাটিংয়ে। মাঠে ফেরার পথে এটি বড় এক পদক্ষেপ। তবে তামিম নিজেই জানালেন আজ তাঁর আরেকটি বড় পরীক্ষা, ‘ব্যাটিংয়ে কোনো সমস্যা হয়নি। কোনো ব্যথা বা অস্বস্তি অনুভব করিনি। তবে হাঁটুর সত্যিকার অবস্থা বোঝা যাবে আসলে স্প্রিন্ট শুরু করার পর। আগামীকাল (আজ) ১২ চক্কর দৌড়াতে হবে মাঠে, অবস্থা কিছুটা বোঝা যাবে তাতে। স্প্রিন্ট শুরু করব অস্ট্রেলিয়ায় গিয়ে।’ গত ২৯ ডিসেম্বর মেলবোর্নে হাঁটুতে অস্ত্রোপচার করা হয় তামিমের। বিশ্বকাপ খেলতে দল দেশ ছাড়বে আজ রাতে। তবে তামিম যাচ্ছেন আগামীকাল।	1
সেরে উঠছেন মালিঙ্গা অ্যাঙ্কেলের চোট ভোগাচ্ছিল অনেক দিন ধরে। গত সেপ্টেম্বরে অস্ত্রোপচারও করিয়েছেন লাসিথ মালিঙ্গা। সেরে উঠতে লম্বা সময় লাগবে জেনেও তাঁকে বিশ্বকাপ দলে রেখেছে শ্রীলঙ্কা। তবে তাদের জন্য আশার কথা হচ্ছে, বেশ দ্রুতই সেরে উঠছেন শ্রীলঙ্কান পেসার। ইদানীং নেটেও বল করছেন। দলের ম্যানেজার মাইকেল ডি জয়সা তাই আশাবাদী, বিশ্বকাপের প্রস্তুতি ম্যাচগুলো থেকেই পাওয়া যাবে মালিঙ্গাকে, ‘ও পুরো সপ্তাহটাই নেটে বল করেছে। আশা করছি, বিশ্বকাপের প্রস্তুতি ম্যাচগুলোতেই তাকে পাব আমরা। নিউজিল্যান্ডের বিপক্ষে ওয়ানডে সিরিজের শেষ দিকে খেলতে পারবে কি না, সেটা নিয়ে সংশয় আছে। আমরা মোটেও তাড়াহুড়ো করতে চাই না তাকে নিয়ে।’ শুধু মালিঙ্গার পুনর্বাসন-প্রক্রিয়ায় কাজে লাগবে বলেই নাকি সর্বাধুনিক যন্ত্র এনেছে শ্রীলঙ্কান ক্রিকেট বোর্ড। এর মধ্যে একবার অস্ট্রেলিয়ায় গিয়ে নিজের শল্যবিদের পরামর্শও নিয়ে এসেছেন শ্রীলঙ্কান পেসার। এখন শুধু পুরো ফিটনেস নিয়ে মাঠে ফেরার অপেক্ষা। ইএসপিএন।	1
ও’ব্রায়েনের সেরা চার গত বিশ্বকাপ তাঁর জন্য দারুণ মধুর এক স্মৃতি। ইংল্যান্ডের বিপক্ষে বিশ্বকাপে দ্রুততম সেঞ্চুরির (৫০ বলে) রেকর্ড গড়েছিলেন কেভিন ও’ব্রায়েন। বেঙ্গালুরুর ওই ম্যাচটা জিতে তাঁর দল আয়ারল্যান্ডও জন্ম দিয়েছিল এক নতুন বিশ্বকাপ রূপকথার। এবারও সে রকম চমকের প্রত্যাশাই করছেন আইরিশ অলরাউন্ডার। তবে শিরোপার দাবিদার সেরা চার দলকে বাছতে গিয়ে বাস্তবিক কারণেই নিজের দলকে রাখলেন না ও’ব্রায়েন। আইসিসির ওয়েবসাইটের সঙ্গে এক সাক্ষাৎকারে বলেছেন, ‘শুধু স্বাগতিক বলেই নয়, ফর্মের কারণেও অস্ট্রেলিয়াকে হারানো কঠিন হবে যেকোনো দলের জন্য। পাশাপাশি দক্ষিণ আফ্রিকা আর ভারতও দারুণ দুটি দল।’ আর চতুর্থটি? ও’ব্রায়েন বেছে নিলেন অন্য স্বাগতিক নিউজিল্যান্ডকে, ‘ওদের ফর্ম দারুণ। ব্রেন্ডন ম্যাককালামের নেতৃত্বের দলটা দারুণ আক্রমণাত্মক ক্রিকেট খেলছে। এবার নিজেদের কন্ডিশনে খেলবে ওরা। কিউইরা হতে পারে এবারের ডার্ক হর্স।’ আইসিসি-ক্রিকেট ডটকম।	1
আকমলের রোনালদো-ছাঁট ব্যাটে রান নেই। গত বছর মার্চে এশিয়া কাপের ফাইনালে শ্রীলঙ্কার বিপক্ষে ৫৯ রানের পর ৮ ইনিংসে কোনো ফিফটি পাননি উমর আকমল। ভাগ্য ফেরাতে পীরের নির্দেশে জার্সি নম্বরও বদলাতে চাইছেন পাকিস্তানি ব্যাটসম্যান। এত দিনের পছন্দ ৯৬ নম্বর বদলে বিশ্বকাপে পরতে চান ৩ নম্বর জার্সি। এর আগেই বদলে ফেলেছেন নিজের চেহারাটাও! এত দিনের চেনা উমর আকমলকে নতুন লাগছে তাঁর নতুন চুলের স্টাইলের কারণে। রিয়াল মাদ্রিদের পর্তুগিজ উইঙ্গার মাঝে চুলে যে ছাঁট দিয়েছিলেন, আকমলের চুলে এখন সেই ছাঁট। সদ্য বাবা হওয়া আকমল মেয়েকে কোলে নিয়ে নতুন চুলের ছাঁটের কয়েকটা ছবিও দিয়েছেন টুইটারে। এত কিছু বদলে যদি ফর্মটাও এবার বদলায়! পিটিআই।	1
দুই সপ্তাহের জন্য ডি ক্রুইফ কবে আসছেন কোচ? প্রশ্নটা শুনতে শুনতে বাফুফের কর্মকর্তারা একটু ত্যক্ত-বিরক্তই হয়ে গিয়েছিলেন। অবশেষে আজ আসছেন জাতীয় দলের কোচ লোডভিক ডি ক্রুইফ। বঙ্গবন্ধু গোল্ডকাপের মাত্র পাঁচ দিন আগে আজ দলের দায়িত্ব নেবেন এই ডাচ কোচ। বিমানবন্দর থেকেই সোজা চলে যাবেন বিকেএসপিতে, ফুটবল দলের আবাসিক ক্যাম্পে। ক্রুইফের সঙ্গে বাফুফের নতুন চুক্তি মাত্র দুই সপ্তাহের। বঙ্গবন্ধু গোল্ডকাপে বাংলাদেশের দৌড় শেষ হলেই আবার দেশে ফিরে যাবেন ক্রুইফ। এত দিন দলের দায়িত্ব সামলাচ্ছিলেন ভারপ্রাপ্ত কোচ সাইফুল বারী টিটু। তবে ক্রুইফ নাকি হল্যান্ডে বসেও দলের সঙ্গে সংযোগ রেখে চলছিলেন। বাফুফের অন্যতম সহসভাপতি ও জাতীয় দল কমিটির সদস্য তাবিথ আউয়াল কাল এমনই জানালেন, ‘হল্যান্ডে বসেই ক্রুইফ প্রতিপক্ষের ভিডিও ফুটেজ দেখে পরিকল্পনা সাজিয়েছেন।’ ক্রুইফকে আগের সব দেনা-পাওনা মিটিয়ে দেওয়া হয়েছে বলে দাবি করলেন তাবিথ, ‘ক্রুইফ ও তাঁর সহকারী রেনে কোস্টারের সঙ্গে আমাদের আগের যে চুক্তি ছিল সেটা এরই মধ্যে শেষ হয়েছে। ওই চুক্তি অনুযায়ী তাদের বকেয়া বেতনও হল্যান্ডে তাঁদের অ্যাকাউন্টে পাঠিয়ে দেওয়া হয়েছে।’ ক্রুইফ শুধু বঙ্গবন্ধু কাপেই কাজ করছেন। তাঁকে দীর্ঘ মেয়াদে দায়িত্ব দেওয়ার কোনো পরিকল্পনা বাফুফের নেই বলেই জানালেন বাফুফের এই তরুণ কর্মকর্তা, ‘এশিয়ান গেমস ও বিশ্বকাপ বাছাইয়ের জন্য আমরা ইউরোপিয়ান কোচ আনব। কোচের সঙ্গে পুরো কোচিং স্টাফই আনার পরিকল্পনা আমাদের। আগামী মার্চ-এপ্রিলের মধ্যেই এই কোচদের ঢাকায় আনতে পারি।’ প্রস্তুত হচ্ছে সিলেট: ২৯ জানুয়ারি বাংলাদেশ-মালয়েশিয়া ম্যাচ দিয়ে সিলেটে শুরু হচ্ছে বঙ্গবন্ধু গোল্ডকাপ। সিলেটের সব ম্যাচের টিকিট বিক্রি শুরু হবে আগামী রোববার থেকে। টিকিট পাওয়া যাবে এবি ব্যাংক ও এনআরবি ব্যাংকের সিলেট শাখায়। সিলেট স্টেডিয়ামে শেষ মুহূর্তের প্রস্তুতি চলছে বেশ জোরেশোরে। কাল ওই ভেন্যুর প্রস্তুতি, নিরাপত্তা এবং অন্য বিষয়গুলো দেখতে বাফুফের তিন কর্মকর্তা গিয়েছিলেন সিলেটে। গত আগস্টে নেপালের সঙ্গে প্রীতি ম্যাচে দর্শকেরা গেট ভেঙে ঢুকে পড়েছিল সিলেটের মাঠে। ওই বিষয়টিকে বেশ গুরুত্বের সঙ্গেই নিয়েছে এবার বাফুফে। সাধারণ সম্পাদক আবু নাইম সোহাগ জানালেন, ‘এবার খুব শক্ত করে গেট তৈরি করা হয়েছে। চারপাশে বাঁশের বেড়া দেওয়া হয়েছে। প্রধান গেটে ঢুকতে হবে কিউ দিয়ে। স্থানীয় ডিএফএ বেসরকারি নিরাপত্তা সংস্থা গ্রুপ ফোরের সহায়তা নেবে। আশা করি, এবার তেমন সমস্যা হবে না।’ ঢাকার অনুশীলন ভেন্যু বদল: বিদেশি দলগুলোর ঢাকায় অনুশীলনের জন্য প্রাথমিকভাবে বুয়েট ও পুলিশ লাইন মাঠ চাওয়া হয়েছিল বাফুফের পক্ষ থেকে। কিন্তু সমাবর্তনের জন্য বুয়েট মাঠ পাওয়া যাবে না, একইভাবে জাতীয় পুলিশ সপ্তাহের জন্য পাওয়া যাবে না রাজারবাগ পুলিশ লাইন মাঠ। এ জন্য বিকল্প হিসেবে দলগুলোকে বাফুফের অ্যাস্ট্রো টার্ফের পাশাপাশি সেনাবাহিনী, নৌবাহিনী ও সামরিক জাদুঘর মাঠে অনুশীলনের পরিকল্পনা করেছে বাফুফে।	1
বাংলাদেশ সফরে পাকিস্তানের শর্ত ২টি টেস্ট, ৩টি ওয়ানডে এবং ১টি টি-টোয়েন্টি ম্যাচ খেলার জন্য আগামী এপ্রিল-মে মাসে পাকিস্তান ক্রিকেট দলের বাংলাদেশ সফর করার কথা। কিন্তু সেই সফরের জন্য একাধিক শর্ত জুড়ে দিয়েছে পাকিস্তান ক্রিকেট বোর্ড (পিসিবি)। সিরিজ থেকে প্রাপ্ত আয়ের ৫০ শতাংশ দিতে হবে পিসিবিকে। পাশাপাশি অনূর্ধ্ব-১৯ ক্রিকেট দলের সফর বিনিময়েও রাজি হতে হবে। এসব শর্তে বাংলাদেশ ক্রিকেট বোর্ড (বিসিবি) রাজি হলেই তবে সফরে আসবে পাকিস্তান। বিসিবির রাজি হওয়ার ব্যাপারটিও মুখে মুখে নয়, হতে হবে লিখিত চুক্তি আকারে! ২০১১ সালের পর দুই দেশের পূর্ণাঙ্গ দ্বিপক্ষীয় সিরিজ হয়নি। পাকিস্তানের নতুন শর্ত দেওয়ার পর এবার দ্বিপক্ষীয় সিরিজটি হয় কি না এটাই দেখার। ক্রিকইনফো।	1
ড্রেসিংরুমে... ধূমপান শুধু স্বাস্থ্যের ক্ষতি করে না, পকেটের টাকাও খসায়! ফিলিস্তিন-জর্ডানের খেলোয়াড়দের জিজ্ঞাসা করুন—মান-সম্মান যাওয়ার কথাও বলবেন তাঁরা। দুটি দেশেই ধূমপানবিরোধী কড়া আইন। অথচ তারাই কিনা বিদেশবিভুঁইয়ে এসে ধূমপান করলেন স্টেডিয়ামের ড্রেসিংরুমে! গত শুক্রবার ম্যাচ শেষে দুই দলের খেলোয়াড়েরা মেতেছিলেন নিষিদ্ধ এই উৎসবে। ম্যাচে জর্ডান ৫-১ গোলে হারায় ফিলিস্তিনকে। ‘ডি’ গ্রুপের তলানিতে থেকে শেষ আটের আগেই বিদায় নিয়েছে দুই দল। তবে নিষিদ্ধ-কাণ্ডের জন্য আছে আলোচনায়। টুর্নামেন্টের আইন ভাঙার জন্য দুই দলের প্রত্যেককেই এক হাজার মার্কিন ডলার জরিমানা করা হয়েছে। দেশে ফিরে না জানি কী শাস্তির মুখোমুখি হতে হয় তাঁদের! এএফপি, ইয়াহু নিউজ।	1
রিবেরির রাগ! কে হায়, হৃদয় খুঁড়ে বেদনা জাগাতে ভালোবাসে? ফ্রাঙ্ক রিবেরি বড় আশা করেছিলেন, ২০১৩ সালের ব্যালন ডি’অর হয়তো তাঁর হাতে উঠবে। চ্যাম্পিয়নস লিগ, বুন্দেসলিগা থেকে সম্ভাব্য সবকিছুই জিতেছিলেন বায়ার্ন মিডফিল্ডার। অথচ পুরস্কারটা ছোঁ মেরে নিয়ে গেলেন ক্রিস্টিয়ানো রোনালদো। রাগ চেপে না রেখে প্রকাশ্যেই বলেছিলেন, ব্যালন ডি’অর একটা রাজনৈতিক তামাশা ছাড়া আর কিছু নয়। রিবেরির পর দৃশ্যপটে বায়ার্ন-সতীর্থ ম্যানুয়েল নয়্যার, আবারও ওই রোনালদোই ‘আততায়ী’। রেগেমেগে এবার রিবেরি বলেই ফেলেছেন, ‘এখানে জিততে হলে কী করতে হবে সেটা কেউ বলতে পারবে না। এমনকি বিশ্বকাপও যথেষ্ট নয়। এরপর যদি বায়ার্নের কোনো খেলোয়াড় আবার এটা পায়, পুরস্কার বিতরণীতে যাওয়ার ব্যাপারটাই আমাদের বিবেচনা করা উচিত। এটা আসলে রাজনীতি ছাড়া কিছু নয়।’ এএফপি।	1
শিকার স্কলারি মাথায় বন্দুক ঠেকিয়ে ক্রীড়া তারকাদের সবকিছু কেড়ে নেওয়া ব্রাজিলে একরকম নৈমিত্তিক ঘটনা। নতুন করে কে এর শিকার হলো সেটাই বরং লাতিন দেশটিতে কৌতূহলের বিষয়! এবার ‘ডাকাতি’র শিকার ব্রাজিলের জাতীয় ফুটবল দলের সাবেক কোচ লুই ফেলিপে স্কলারি। না, বন্দুকের নলের দেখা পাননি তিনি, তবে রাস্তায় পার্ক করা গাড়ি থেকে খুইয়েছেন ক্রেডিট কার্ড এবং চেকবই। গত মঙ্গলবারের ঘটনা। পোর্তো আলেগ্রের নভো হামবুর্গোয় গাড়ি পার্ক করিয়ে এক দোকানে গিয়েছিলেন। এসে দেখেন গাড়ির কাচ ভাঙা। ক্রেডিট কার্ড, ব্যাংকের চেকবই গায়েব। এ নিয়ে পুলিশের কাছে রিপোর্ট করলে খবরে আসেন গত বছর গ্রেমিওতে যোগ দেওয়া স্কলারি। মাঠেও সময়টা ভালো যাচ্ছে না তাঁর। লিগে সপ্তম অবস্থান থাকায় কোপা লিবার্তাদোরেসে খেলতে পারবে না গ্রেমিও। এএফপি, ইয়াহু নিউজ।	1
কাণ্ড! ২০০২ আফ্রিকান নেশনস কাপে মালির বিপক্ষে সেমিফাইনালে দাঙ্গা পুলিশ গ্রেপ্তার করেছিল ক্যামেরুনের সহকারী কোচ টমাস এনকোনোকে। অপরাধ, ফলাফল প্রভাবিত করতে মাঠ খুঁড়ে জাদুটোনা করেছিলেন!	1
এবার পঞ্চম হওয়ার লড়াই ওমানের কাছে হারের পর খেলোয়াড়দের সঙ্গে ঘণ্টা খানেক রুদ্ধদ্বার বৈঠক করেছেন কোচ গোবিনাথান কৃষ্ণমূর্তি। হারের ম্যাচের ভিডিও নিয়ে কাটাছেঁড়া হলো অনেক। তবে পেছনের হতাশা ভুলে গিয়ে খেলোয়াড়দের নতুন করে উজ্জীবিত করেছেন মালয়েশিয়ান কোচ। এতে কাজ হয়েছে ভালোই। কাল সিঙ্গাপুরে বিশ্ব হকি লিগের দ্বিতীয় রাউন্ডে স্বাগতিকদের ৩-০ গোলে হারিয়েছে বাংলাদেশ। র্যাঙ্কিংয়ে বাংলাদেশের (৩০) চেয়ে ৮ ধাপ পেছনে থাকা সিঙ্গাপুরের (৩৮) সঙ্গে প্রত্যাশিত জয়ই পেয়েছে জিমিরা (৩০)। আগের ম্যাচের মতো কালও প্রথম গোলটি করেন ফরহাদ আহমেদ শিতুল। ম্যাচ তখন মাত্রই ১৩ মিনিট গড়িয়েছে। এরপর ২৯ মিনিটে নিলয়ের স্টিক থেকে ব্যবধান দ্বিগুণ হয় বাংলাদেশের। ৩৪ মিনিটে তৃতীয় গোলটি করেন কৌশিক। কালকের ম্যাচে হলুদ কার্ডের ছড়াছড়ি ছিল না। তবে গ্রিন কার্ড দেখেছেন জিমি, কৌশিক ও মিমো। প্রথম দুই কোয়ার্টার দুর্দান্ত খেলা বাংলাদেশ অবশ্য শেষ দুই কোয়ার্টারে বেশ কয়েকটি গোলের সুযোগ নষ্ট করেছে। দিনের অন্য ম্যাচে ইউক্রেন ৪-২ গোলে হারিয়েছে মেক্সিকোকে। এই জয়ের ফলে আগামীকাল পঞ্চম হওয়ার লড়াইয়ে বাংলাদেশ মুখোমুখি হবে ইউক্রেনের। কিন্তু ইউরোপের এই দলটির সঙ্গে লড়াইটা তত সহজ হবে না বাংলাদেশের। টুর্নামেন্ট শুরুর আগে এই দলটির সঙ্গেই শেষ প্রস্তুতি ম্যাচে ২-১ গোলে হেরেছিল বাংলাদেশ। অন্তত ড্র নিয়ে ওই দিন মাঠ ছাড়তেই পারত খেলোয়াড়েরা। কিন্তু ম্যাচের ৩০ সেকেন্ড আগে গোল খেয়ে বসে বাংলাদেশ।	1
‘সত্যি বড় সুযোগ হারিয়েছি’ বিশ্ব হকি লিগের দ্বিতীয় রাউন্ডে ওমানের কাছে হারটা মেনে নিতে পারছে না বাংলাদেশের হকি অঙ্গন। জিতলে সেমিফাইনাল নিশ্চিত, সুযোগ ছিল তৃতীয় রাউন্ডে ওঠারও। কিন্তু সুযোগটা হেলায় হারিয়েছে বাংলাদেশ। সিঙ্গাপুর থেকে কাল টেলিফোনে অধিনায়ক কৃষ্ণ কুমারের কণ্ঠেও শোনা গেল সেই আক্ষেপ ওমানের সঙ্গে এগিয়ে থেকেও হার। আসলে সমস্যাটা কোথায় ছিল? কৃষ্ণ কুমার: আমরা কিন্তু প্রথম দিকে খুব ভালোই খেলছিলাম। একসময় এগিয়েও যাই। কিন্তু হঠাৎ দেখি আম্পায়ার আমাদের বিপক্ষে বাঁশি বাজাতে শুরু করলেন। কেন তাঁরা এটা করলেন, তা বুঝলাম না। আমাদের বিপক্ষে পেনাল্টি কর্নার (পিসি) হয় না। তবু বাঁশি বাজিয়েছেন। শুধু কি এটাই হারের কারণ? কৃষ্ণ: আসলে অহেতুক কার্ড দেখিয়েছেন আম্পায়ার। অনেক ভুল সিদ্ধান্ত দিয়েছেন। এ জন্য মানসিকভাবে পিছিয়ে পড়ি। আমাদের তিনজন খেলোয়াড় ওই ম্যাচে হলুদ কার্ড দেখেছে। ৬০ মিনিটের ম্যাচে ২০ মিনিট খেলোয়াড় কম নিয়ে খেলেছি। তা ছাড়া আমরাও কিছু ভুল করেছি। পেনাল্টি শ্যুট আউটেও তো জেতার সুযোগ ছিল বাংলাদেশের। জিমি-সারোয়াররাও গোল করতে পারেননি...। কৃষ্ণ: হকির নতুন নিয়মে পেনাল্টি শ্যুট আউটে ড্রিবলিং করে গোল করতে হয়। সময় মাত্র ৮ সেকেন্ড। এটা আধাআধি সুযোগ। আমাদের দুর্ভাগ্য যে একটাও গোল করতে পারিনি। দেশের মাটিতে ওমানকে সহজে হারালেও বিদেশে কেন বারবার হারছে বাংলাদেশ? কৃষ্ণ: আগের দলের সঙ্গে এই ওমান দলের আকাশ-পাতাল পার্থক্য। ওরা আমাদের চেয়ে অনেক উন্নতি করেছে। আরেকটা কথা, অলিভার কার্জ এই দলের কোচ। অলিভার একসময় আমাদেরও সহকারী কোচ ছিলেন। উনি বাংলাদেশ দলের নাড়িনক্ষত্র সব জানেন। এ ছাড়া ওমানের অনেক খেলোয়াড় ইউরোপে লিগ খেলে। এ কারণেও ওরা লাভবান হয়েছে। দেশের মাটিতে আমরা এগিয়ে থাকি, কারণ দর্শক সমর্থন দেয় আমাদের। প্রতিপক্ষ ওমান বলে কি চাপে ছিলেন? কৃষ্ণ: আমরা কিছু বুঝতে পারছি না আমাদের সমস্যা কোথায়। মানসিকভাবে হয়তো একটু চাপে ছিলাম। ওমানের সঙ্গে জিতলেই সেমিফাইনাল। হয়তো তৃতীয় রাউন্ডে যাওয়ারও সুযোগ থাকত বাংলাদেশের। কৃষ্ণ: সত্যি বড় সুযোগ হারিয়েছি। এ জন্য খুব আফসোস হচ্ছে। ওই ম্যাচে হারের পর সবাই খুব হতাশ হয়ে পড়েছিলাম। আমরা যে দুর্দান্ত একটা সুযোগ হারিয়েছি তা-ও বুঝতে পেরেছি। ম্যাচের পর তাই সবার মন খুব খারাপ ছিল। কেউ কারও সঙ্গে কথা পর্যন্ত বলিনি। অনেক তো ওই রাতে খাওয়া-দাওয়াও করেনি ঠিকমতো। নির্ধারিত সময়েই তো জিততে পারতেন। শুধু আড়াই মিনিটের মতো সময় কাটিয়ে দিলেই হতো। কৃষ্ণ: ওই যে বললাম তখনো দুজন খেলোয়াড় কম নিয়ে খেলেছি। কার্ড খেয়ে বেরিয়ে গেল দুজন। তা ছাড়া ওরা গোল দিতে এলে বাধা তো দেবই। ওই সময় বাধা দিলেই আম্পায়ার কার্ড দেখিয়েছেন। আন্তর্জাতিক হকি ফেডারেশনের কোচ মিশেল কিনান এখানে এসে খেলা দেখেছেন। উনিও বলেছেন আম্পায়ারের সিদ্ধান্তগুলো সঠিক ছিল না। টাকার জন্য নাকি আপনারা ম্যাচের আগের দিন অনুশীলন করতে পারেননি? কৃষ্ণ: এ ব্যাপারে আমার কিছু জানা নেই। ওই দিন কোচ শুধু আমাকে বলেছিলেন, কৃষ্ণা আজ আমরা আধা ঘণ্টার মতো রানিং করব, বাইরে কোথাও। পরে একটি রাস্তার পাশে যাই। ওখানে বাগান আছে। ফাঁকা জায়গা আছে। সেখানেই ঘাম ঝরালাম। স্পিড ট্রেনিং করলাম। প্রস্তুতি ম্যাচ খেলে যেতে পারেননি। এটাও কি বাজে ফলের পেছনের কারণ? কৃষ্ণ: সত্যি বলতে কি আমাদের আরও বেশি প্রস্তুতি ম্যাচ খেলা দরকার। ফেডারেশনের কাছে আমি অনুরোধ করব যেন বড় দলের সঙ্গে বেশি বেশি ম্যাচ খেলার সুযোগ করে দেয় আমাদের।	1
সিরিজে ফেরার লড়াই যুবাদের হেরে গেলে এক ম্যাচ হাতে রেখেই সিরিজ হারও নিশ্চিত হয়ে যাবে। জিতলে সমতা ফিরবে সিরিজে, পঞ্চম ম্যাচটা তখন হয়ে যাবে অঘোষিত ফাইনাল। এমন সমীকরণ সামনে রেখেই আজ কলম্বোর প্রেমাদাসা স্টেডিয়ামে শ্রীলঙ্কা অনূর্ধ্ব-১৯ দলের মুখোমুখি হবে বাংলাদেশ অনূর্ধ্ব-১৯ দল। গত পরশু একই মাঠে ৩৯ রানে শ্রীলঙ্কান যুবাদের হারিয়ে সিরিজে প্রথম জয় পেয়েছে বাংলাদেশ যুবদল। নির্ধারিত ৫০ ওভারে ৬ উইকেটে ২৫১ রান তোলে বাংলাদেশ। জবাবে নিজেদের মাঠে শ্রীলঙ্কা গুটিয়ে যায় ২১২ রানে। পাঁচ ম্যাচের সিরিজে আপাতত ২-১-এ-এগিয়ে আছে শ্রীলঙ্কা। সিরিজের শেষ ম্যাচটি হবে কাল কলম্বোর সিংহলিজ স্পোর্টস ক্লাব মাঠে।	1
জাপান–ইরানের বিদায় এশিয়ান কাপ ফুটবলের শেষ আটে কাল একই সঙ্গে বিদায়ঘণ্টা বেজে গেল জাপান-ইরানের। জাপানের সঙ্গে সংযুক্ত আরব আমিরাতের জয়টাকেই বড় অঘটন মানতে হবে। ১৯৯৬ সালে ফাইনাল খেলার পর যারা সেমিফাইনালেই পৌঁছাতে পারেনি, সেই আমিরাতই টাইব্রেকারে ‘নীল সামুরাইদের’ হারিয়ে দিল ৫-৪ গোলে। সিডনিতে নির্ধারিত সময়ের খেলা ১-১ গোলে ড্র থাকায় খেলা গড়ায় টাইব্রেকারে। তাতে কেইসুকে হোন্ডা ও শিনজি কাগাওয়ার পেনাল্টি ব্যর্থতার খেসারত দিতে হয় জাপানকে। ক্যানবেরায় ইরান-ইরাকের ম্যাচে ছিল আরও নাটকীয়তা। সেখানেও নির্ধারিত সময়ের খেলা শেষ হয় ১-১ গোলে। নাটকের শুরু অতিরিক্ত সময়ে, দুবার এগিয়ে যায় ইরাক। দশজনের দল নিয়েও দুবারই সমতা আনে ইরান, ৩-৩ স্কোরলাইনের পর খেলা গড়ায় টাইব্রেকারে। প্রথম পাঁচ স্পট কিকে সমতার পর সাডেন ডেথে ৭-৬ গোলে জেতে ইরাক। আগামী পরশু সেমিফাইনালে দক্ষিণ কোরিয়ার মুখোমুখি হবে ইরাক, অন্য সেমিফাইনালে আমিরাতের প্রতিপক্ষ অস্ট্রেলিয়া। এএফপি।	1
ফেদেরারের ‘আনলাকি ইলেভেন’ অস্ট্রেলিয়ান ওপেনে সেমিফাইনালে সর্বশেষ কবে উঠতে পারেননি? রজার ফেদেরারের নিজেরই হয়তো মনে নেই। সেই ২০০৪ সালে রড লেভার অ্যারেনায় প্রথম ট্রফি হাতে নিয়েছিলেন। এরপর প্রতিবার অন্তত শেষ চারে পৌঁছেছেন। এবার তৃতীয় রাউন্ডে প্রতিপক্ষ ইতালির আন্দ্রেয়াস সেপ্পি, আগের ১০ সাক্ষাতেই যাঁকে হারিয়েছেন। ফেদেরারের তো কাল আরেকটি ‘রুটিন’ জয়ই তুলে নেওয়ার কথা ছিল। কিন্তু নিয়তি অলক্ষ্যে হয়তো মুচকি হেসেছে। ফেদেরারের কিছুতেই কিছু হচ্ছিল না যেন, স্বভাববিরুদ্ধভাবে একের পর এক ডাবল ফল্ট করছিলেন। প্রথম দুই সেট যখন হেরে গেলেন, কপালে জমেছে উদ্বেগের চিকচিকে ঘাম। তৃতীয় সেট জিতে ঘুরে দাঁড়ানোর পর ধারাভাষ্যকারেরা মনে করিয়ে দিলেন, এখানে এর আগে দুই সেটে পিছিয়ে পড়েও নয়বার জিতেছেন ফেদেরার। কিন্তু দিনটা যে আসলেই তাঁর ছিল না। শেষ পর্যন্ত তিন ঘণ্টার এক লড়াইয়ে ৬-৪, ৭-৬ (৭/৫), ৪-৬, ৭-৬ (৭/৫) গেমে জিতে এখন পর্যন্ত টুর্নামেন্টের সবচেয়ে বড় অঘটনের জন্ম দিলেন র্যাঙ্কিংয়ের ৪৬তম সেপ্পি। কিন্তু যে প্রতিপক্ষকে এত দিন পাত্তাই দেননি, তাঁর সঙ্গে এমন খেই হারিয়ে ফেললেন কেন? ১৭ বারের গ্র্যান্ড স্লামজয়ী সুইস কোনো অজুহাত খোঁজার চেষ্টা করেননি, ‘স্রেফ একটা বাজে দিন। আরও ভালো খেলতে পারলে ভালোই হতো, কিন্তু প্রথম দুই সেটে হেরে যাওয়ার পর কাজটা কঠিন ছিল। ঘুরে দাঁড়ানোরও সুযোগ আমি পেয়েছিলাম, কিন্তু কাজে লাগাতে পারিনি। এটা ছিল হতাশাজনক।’ কৃতিত্ব দিলেন প্রতিপক্ষকেও, ‘আমার নিজের সেরাটা দিতে না পারার কিছু কৃতিত্ব আন্দ্রেয়াসকেও দিতে হবে। ও আজ খুব ভালো খেলেছে।’ সেপ্পিকে কৃতিত্ব না দিয়ে উপায়ও নেই। পুরো ম্যাচে ৫০টি উইনার খেলেছেন, সম্ভবত সবচেয়ে সেরাটি ছিল ম্যাচ পয়েন্ট থেকে। ৩০ বছর বয়সী এই ইতালিয়ানের প্রতিক্রিয়া, ‘আমি শুধু সেন্টার কোর্টে খেলাটা উপভোগ করতে চেয়েছিলাম। এখানে তো খেলার সুযোগ সব সময় হয় না। আমি নিজের সেরাটা দিতে চেয়েছি, এটা বলাই যায় এটা ছিল আমার সেরা ম্যাচগুলোর একটি।’ ফেদেরার পা হড়কালেও কাল আর কোনো অঘটন হয়নি। দুদি সেলাকে ৬–১, ৬–০, ৭–৫ গেমে উড়িয়ে দিয়েছেন রাফায়েল নাদাল। অ্যান্ডি মারে ৬-১, ৬-১, ৭-৫ গেমে হারিয়েছেন পর্তুগালের হোয়াও সোসাকে। ২০০৬ সালের ফাইনালিস্ট মার্কোস বাঘদাতিসের সঙ্গে গ্রিগর দিমিত্রভের ম্যাচটা অবশ্য পাঁচ সেটে গড়িয়েছে, শেষ পর্যন্ত দিমিত্রভ জিতেছেন ৪-৬, ৬-৩, ৩-৬, ৬-৩, ৬-৩ গেমে। মেয়েদের বিভাগ জয় পেয়েছেন মারিয়া শারাপোভা, সিমোনে হালেপ ও ইউজিনি বুশার। এএফপি, রয়টার্স।	1
রান তাড়ায় সেঞ্চুরি সেঞ্চুরি করেও ডানেডিনে কাল দলকে জেতাতে পারেনি তিলকরত্নে দিলশান। তবে একটা রেকর্ডে নিজেকে নিয়ে গেছেন সবার ওপরে। ওয়ানডেতে রান তাড়া করতে নেমে শ্রীলঙ্কান ব্যাটসম্যানদের মধ্যে সবচেয়ে বেশি সেঞ্চুরি এখন তাঁর। গতকালের সেঞ্চুরিটাসহ ওয়ানডেতে দ্বিতীয় ইনিংসে তাঁর সেঞ্চুরি ১১টি। পেরিয়ে গেছেন তাড়া করতে নেমে ১০ সেঞ্চুরি করা সনাৎ জয়াসুরিয়াকে। সব দলের ব্যাটসম্যানদের মধ্যে এই তালিকায় সবার ওপরের নামটা অবশ্য শচীন টেন্ডুলকারের। ব্যাটিং জিনিয়াসের ৪৯টি ওয়ানডে সেঞ্চুরির ১৭টি এসেছে তাড়া করতে নেমে। পরের নামটাও আরেক ভারতীয় বিরাট কোহলির। ২১ ওয়ানডে সেঞ্চুরির ১৪টি কোহলি করেছেন পরে ব্যাট করে। ১১টি সেঞ্চুরি নিয়ে দিলশানেরর সঙ্গে যৌথভাবে তিন নম্বরে আছে ওয়েস্ট ইন্ডিয়ান ওপেনার ক্রিস গেইল। তাড়া করতে নেমে জয়াসুরিয়ার সমান ১০টি সেঞ্চুরি আছে সাবেক পাকিস্তানি ওপেনার সাঈদ আনোয়ারের।	1
পিসিবির শর্ত অবাস্তব এপ্রিলের বাংলাদেশ সফরে শর্ত জুড়ে দিয়েছে পিসিবি। বাংলাদেশে পাকিস্তান দল সিরিজ খেলতে আসবে, যদি বিসিবি তাদের শর্তে রাজি হয়। কিন্তু পিসিবির দেওয়া শর্তকে ‘অবাস্তব’ মনে করছেন বিসিবির ক্রিকেট পরিচালনা কমিটির প্রধান নাঈমুর রহমান। কিছুদিন আগে বিসিবিকে চিঠি দিয়ে পিসিবি জানিয়েছে, সিরিজের ৫০ শতাংশ লভ্যাংশ দিয়ে দিতে হবে তাদের। সঙ্গে লিখিত প্রতিশ্রুতি দিতে হবে ‘এ’ দল এবং অনূর্ধ্ব-১৯ দলের সফর বিনিময়েও। তাহলেই কেবল বাংলাদেশে সিরিজ খেলতে দল পাঠাবে পিসিবি। বিসিবির ক্রিকেট পরিচালনা কমিটির প্রধান নাঈমুর রহমান তাদের এই প্রস্তাবকে বলছেন অবাস্তব, ‘প্রথমত আমি মনে করি শর্ত দিয়ে কোনো সফর হয় না। এটা হতে হবে পারস্পরিক বোঝাপড়ার মাধ্যমে। আমি কখনো শুনিনি কোনো দেশে সিরিজ খেলতে যেতে অন্য কোনো দেশ সিরিজের লভ্যাংশ চেয়েছে। এটা বাস্তবসম্মত নয়।’ তবে নাঈমুর জানিয়েছেন, পিসিবি এই সিদ্ধান্তে অনড় থাকবে কিনা কিংবা বিসিবি তাদের শর্ত মানবে কি না, কিছুই এখনো চূড়ান্ত নয়। এটা নিয়ে বিসিবির পরিচালনা পর্ষদে যেমন আলোচনা চলছে, কথা হচ্ছে পিসিবির সঙ্গে বিসিবিরও। আজ দুবাইয়ে আইসিসির বোর্ড সভার পাশাপাশি এ নিয়ে বিস্তারিত আলোচনা হওয়ার সম্ভাবনা আছে দুই পক্ষে। ক্রিকেট পরিচালনা কমিটির প্রধান জানিয়েছেন, ‘বিসিবি ওনাদের কিছুটা ছাড় দিতে পারে আবার নাও দিতে পারে। আবার হয়তো দুটোর মাঝামাঝি কিছুও হতে পারে। তবে আমি আশাবাদী পাকিস্তান দল আসবে।’	1
লঙ্কায় আবার সমতা আবারও নাজমুল হোসেন ও জাকির হাসানের ব্যাটে রান। আবারও স্পিনাদের নিয়ন্ত্রিত বোলিং। বাংলাদেশের যুবাদের আরেকটি জয়। প্রথম দুই ম্যাচ হেরে সিরিজ হারের কিনারায় চলে যাওয়া বাংলাদেশ অনূর্ধ্ব-১৯ দল টানা দুই জয়ে এখন সিরিজ জয়ের আশায়। চতুর্থ যুব ওয়ানডেতে কাল শ্রীলঙ্কা অনূর্ধ্ব-১৯ দলকে হারিয়েছে ৬০ রানে। শেষ ম্যাচ আজই। প্রেমাদাসা স্টেডিয়ামে আগের ম্যাচে ফিফটি করা দুই বাঁহাতি নাজমুল ও জাকির কালও ছুঁয়েছেন ৫০। উদ্বোধনী জুটিতে সাঈফ হাসান ও জয়রাজ শেখ দলকে এনে দিয়েছিলেন ৪৮ রান। তিনে নেমে ৭১ বলে ৫০ নাজমুলের, পাঁচে নেমে দুই ছক্কায় ৬৬ বলে ৫০ জাকিরের। ছয়ে নেমে অলরাউন্ডার শাহানুর ৪৪ বলে ৪২। শেষ দিকে টপাটপ উইকেট হারানোয় স্কোরটা বড় হয়নি আর। তবে ওই ২৩৬ রানই হয়েছে যথেষ্টর বেশি। বল হাতে বরাবরের ধারাবাহিক অধিনায়ক মেহেদি হাসান নতুন বলের অফ স্পিনে নিয়েছেন দুই উইকেট। পাশে পেয়েছেন সতীর্থদেরও। জয় ধরা দিয়েছে তাই অনায়াসেই। সংক্ষিপ্ত স্কোর বাংলাদেশ অনূর্ধ্ব-১৯: ৫০ ওভারে ২৩৬/৬ (সাইফ ২৯, জয়রাজ ৩০, নাজমুল ৫০, মেহেদি ৭, জাকির ৫০, শাহানুর ৪২, সাইফুদ্দিন ৫, প্রসেনজিৎ ৪, হালিম ৩* সঞ্জিত ৪; তিলকরত্নে ৩/৪৪); শ্রীলঙ্কা অনূর্ধ্ব-১৯: ৪৬ ওভারে ১৭৬ (রান্দিকা ৫০, অমরাসিংহে ৪৬; মেহেদি ২/২২, হালিম ২/৩০, সঞ্জিত ১/৩০, সালেহ ১/৩১, সাইফুদ্দিন ১/৩৪)।	1
অবরোধ–হরতালের মধ্যেই জাতীয় লিগ অবরোধের কারণে আজ থেকে শুরু জাতীয় ক্রিকেট লিগ সীমিত হয়ে পড়েছে মিরপুর শেরেবাংলা স্টেডিয়াম, ফতুল্লা ও বিকেএসপিতে। তার পরও লিগটা আজ থেকেই শুরু করা যাবে কি না, ৩৬ ঘণ্টার হরতালের কারণে তা নিয়ে কাল নতুন করে শঙ্কা তৈরি হয়েছিল। শেষ পর্যন্ত সেটি কেটে গেছে। পুলিশ পাহারায় ক্রিকেটারদের মাঠে পাঠানোর ব্যবস্থা করে বিসিবির টুর্নামেন্ট কমিটি দেশের প্রধানতম প্রথম শ্রেণির ক্রিকেটে এই আসরটি শুরু করে দিচ্ছে আজই। কাল রাতে টুর্নামেন্ট কমিটির প্রধান আকরাম খান মুঠোফোনে জানিয়েছেন, ‘বিকেএসপির দুই ম্যাচের খেলোয়াড়েরা বিকেএসপির ডরমিটরিতে থাকছে। মিরপুরে যারা খেলবে তারা আছে একাডেমি ভবনে। শুধু ফতুল্লার ম্যাচের খেলোয়াড়দের যাতায়াতই একটু সমস্যা। তারা আছে পূর্বাণী হোটেলে। এই খেলোয়াড়দের আমরা পুলিশ প্রহরায় মাঠে আনা-নেওয়ার ব্যবস্থা করেছি।’ প্রথম রাউন্ডের ম্যাচে মিরপুর শেরেবাংলা স্টেডিয়ামে মুখোমুখি হচ্ছে ঢাকা ও বরিশাল বিভাগ। বিকেএসপি ২ নম্বর মাঠে খেলবে খুলনা ও সিলেট এবং বিকেএসপি ৩ নম্বর মাঠে রাজশাহী ও ঢাকা মহানগর। এ ছাড়া ফতুল্লা স্টেডিয়ামে খেলবে চট্টগ্রাম ও রংপুর বিভাগীয় দল। টানা তৃতীয়বারের মতো ১৬তম জাতীয় লিগেরও স্পনসর ওয়ালটন। কাল মিরপুরে এ-সংক্রান্ত এক সংবাদ সম্মেলনে আকরাম খান জানালেন লিগের পুরস্কার-বৃত্তান্ত, ‘চ্যাম্পিয়ন দল পাবে ২০ লাখ টাকা ও রানার্সআপ ১০ লাখ। টুর্নামেন্টের সেরা খেলোয়াড় ১ লাখ, সর্বোচ্চ রানসংগ্রাহক ও সর্বোচ্চ উইকেটশিকারি ৭৫ হাজার এবং প্রতি ম্যাচের ম্যান অব দ্য ম্যাচ পাবে ১৫ হাজার টাকা করে।’ এ ছাড়া ‘উইনিং মানি’ হিসেবে প্রতি ম্যাচের জয়ী দল পাবে ৭৫ হাজার টাকা। খেলোয়াড়দের ম্যাচ ফি ২০ হাজার টাকা, দৈনন্দিন ও যাতায়াত ভাতা ১ হাজার টাকা করে। লিগের প্রস্তুতির জন্য প্রতিটি বিভাগীয় দলের জন্য বরাদ্দ ৫ লাখ টাকা করে, যার অর্ধেক এর মধ্যেই দলগুলোকে দিয়ে দেওয়া হয়েছে বলে জানিয়েছেন টুর্নামেন্ট কমিটির প্রধান। এবারের লিগের বাজেট প্রায় ৩ কোটি ৯৮ লাখ টাকা। সিঙ্গেল লিগ পদ্ধতির এবারের আসরে ৭ রাউন্ডে মোট ২৮টি ম্যাচ হবে। সংবাদ সম্মেলনে আরও উপস্থিত ছিলেন ওয়ালটন কর্মকর্তা এস এম জামিল হাসান ও উদয় হাকিম।	1
তামিমের চাই বিশ্বকাপ সেঞ্চুরি তুলে মারা একটা শট ঠিকমতো খেলতে পারলেন না, চন্ডিকা হাথুরুসিংহে এগিয়ে গেলেন। কিছু একটা বুঝিয়ে দিলেন। পরের বল ব্যাটে লাগল ঠিকঠাক, উড়ে গেল সীমানায়। এবার কোচের ‘থাম্বস আপ’ পেলেন তামিম ইকবাল। সতীর্থরা কাল যখন লম্বা সফরের আগে একান্তে সময় কাটাচ্ছেন পরিবারের সঙ্গে, আর ব্যস্ত শেষ মুহূর্তের টুকটাক প্রস্তুতিতে, তামিম তখন ব্যস্ত মিরপুরের সেন্টার উইকেটে। আগের দিনও সতীর্থরা যখন বিসিবিতে বুঝে নিচ্ছেন পোশাক-সরঞ্জাম, তামিম সময় কাটাচ্ছেন মাঠে। চোট থেকে ফেরার পর গত পরশুই প্রথম পুরোদমে ব্যাটিং করেছেন তামিম। সেদিন খেলেছেন শুধু বোলিং মেশিনে। কাল মেশিনের সঙ্গে খেললেন নেট বোলারদেরও। ব্যাটিংয়ে এখন অস্বস্তি নেই খুব একটা। যেটুকু অস্বস্তি, তা মনে। দল ব্রিসবেনের উদ্দেশ্যে দেশ ছেড়েছে গত রাতেই। তামিম যাবেন আজ রাতে, একা। এই একাকী যাত্রাই তামিমের মনোবেদনা, ‘একটু তো খারাপ লাগছেই। এত বড় একটা ইভেন্টে সবাই একসঙ্গে গেলে অন্য রকম ভালো লাগা কাজ করে। তবে কিছু করার নেই, চিকিৎসার ব্যাপার। এটাও আমার জন্য গুরুত্বপূর্ণ। শেষ ইনজেকশনটা নেওয়ার পর আশা করি অনেকটাই ফিট হয়ে উঠব।’ ব্রিসবেন নয়, আজ তামিম উড়াল দেবেন মেলবোর্নের পথে। সেখানেই ওই ইনজেকশনটা নেবেন ২৭ জানুয়ারি। পরদিন ব্রিসবেন গিয়ে আশা করছেন দলের সঙ্গে অনুশীলন করবেন ২৯ জানুয়ারি। ফিট হওয়ার পথে বড় একটি পরীক্ষা অপেক্ষা করছে অস্ট্রেলিয়ায়। কাল সকালে মাঠে এসে ব্যাটিংয়ের আগে ১২ চক্কর দৌড়েছেন। তবে অস্ট্রেলিয়ায় গিয়ে যখন স্প্রিন্ট শুরু করবেন, প্রকৃতপক্ষে তখনই বোঝা যাবে তামিমের হাঁটুর সত্যিকার অবস্থা। এই চোটে ব্যাটিংয়ে খুব একটা সমস্যা হয় না। রানিং বিটুইন দ্য উইকেট আর ফিল্ডিংয়েই সমস্যা। কোচ আগেই জানিয়ে দিয়েছেন শতভাগ ফিট না হলে বিবেচনা করা হবে না তামিমকে। আগের দিনের মতো কাল অস্ট্রেলিয়া-যাত্রার দিনেও পুরো সময় তামিমকে বাজপাখির চোখে দেখেছেন হাথুরুসিংহে। পুরো ফিট না হলে শরীরের ওপর জোর খাটিয়ে খেলতে চান না তামিম নিজেও, ‘শুধু ব্যাটিং নয়, ফিল্ডিংটাও খেলায় খুব গুরুত্বপূর্ণ। আমি দলের জন্য বোঝা হতে চাই না। শতভাগ ফিট হয়েই খেলব।’ কোচ অন্তত দুটি প্রস্তুতি ম্যাচে খেলাতে চান এই বাঁহাতি ওপেনারকে। তামিম নিজে ভাবছেন আরও এগিয়ে, ‘অন্তত দুটি প্রস্তুতি ম্যাচ তো খেলাই উচিত। সম্ভব হলে ব্রিসবেনেও একটি খেলতে চাই। ওখানকার উইকেটই তো একটি বেশি গতির ও বাউন্সি। হাঁটুর অবস্থা বুঝে সিদ্ধান্ত নেব।’ আপাতত ফিট হওয়াই প্রধান লক্ষ্য। তবে যেভাবে উন্নতি হচ্ছে, তাতে বিশ্বকাপে শুরু থেকেই খেলবেন বলে আত্মবিশ্বাসী। নিজের একটা লক্ষ্যও ঠিক করে ফেলেছেন, ‘বাংলাদেশের কোনো ব্যাটসম্যানের সেঞ্চুরি নেই বিশ্বকাপে। এবার আমি সেই খরা ঘোচাতে চাই। আর আমি যদি না-ও পারি, আশা করব আমাদের কেউ একজন অন্তত পারবে।’ ২০০৭ বিশ্বকাপে দক্ষিণ আফ্রিকার বিপক্ষে মোহাম্মদ আশরাফুলের ৮৭ রানের সেই অসাধারণ ইনিংসটিই বিশ্বকাপে বাংলাদেশের ব্যক্তিগত সর্বোচ্চ। সেবারই বিশ্বকাপ অভিষেক তামিমের। ভারতের বিপক্ষে ১৭ বছরের তরুণের দুর্বিনীত ব্যাটিং চমকে দিয়েছিল ক্রিকেট-বিশ্বকে। খেলেছেন দেশের ২০১১ বিশ্বকাপেও। বয়সে তখনো তরুণ, কিন্তু তত দিনে দলের বড় ভরসা। এবার নিজের বয়স, আন্তর্জাতিক ক্যারিয়ারের বয়স, ম্যাচসংখ্যা, সব মিলিয়েই অনেক অভিজ্ঞ। পথচলায় পেছন ফিরে তাকিয়ে আয়নার সামনে দাঁড়ালেন এই তামিম, ‘প্রথম বিশ্বকাপে কোনো লক্ষ্য ছিল না। ওই বয়সে বিশ্বকাপ খেলতে পেরেই ছিলাম অত্যন্ত খুশি। গত বিশ্বকাপে লক্ষ্য ছিল, ঘরের মাঠে সেটা ছুঁতে পারিনি। সময়ের সঙ্গে অনেক কিছুই বদলে যায়। এখন আমি পরিস্থিতি বুঝে খেলার চেষ্টা করি। বিশ্বকাপেও সেটাই করব। অস্ট্রেলিয়া-নিউজিল্যান্ডে শুরু থেকে শট খেল কঠিন। চেষ্টা করব প্রথম ১০ ওভার দেখে খেলতে, পরে এগিয়ে যেতে। এবারের লক্ষ্যের কথা তো আগেই বলেছি। যদিও শুরুটা ভালো হয়নি, ইনজুরি। আশা করব শেষটা সুন্দর হবে।’ তামিমের সুন্দর সমাপ্তি মানেই তো বাংলাদেশের সুন্দর শুরু!	1
অস্ট্রেলিয়া-নিউজিল্যান্ড ফাইনাল! দেশের মাটিতে বিশ্বকাপ। অস্ট্রেলিয়া-নিউজিল্যান্ডের ওপর প্রত্যাশার চাপটা তাই আকাশচুম্বী। সেই চাপটা কি আরেকটু বাড়িয়ে দিলেন স্টিভেন ফ্লেমিং? নিউজিল্যান্ডের সাবেক অধিনায়ক মনে করেন এবারের বিশ্বকাপের ফাইনাল হবে অস্ট্রেলিয়া-নিউজিল্যান্ডের মধ্যে। এর আগে আরও দুই সাবেক অধিনায়ক মার্টিন ক্রো ও জন রাইট বলেছিলেন ব্রেন্ডন ম্যাককালামের দল এবার অভাবিত কিছুই করবে। পরশু বিশ্বকাপের অফিশিয়াল ওয়েবসাইটে ফ্লেমিং সরাসরিই বললেন তাসমান প্রতিবেশীদের ফাইনাল খেলার কথা, ‘নিউজিল্যান্ড ও অস্ট্রেলিয়া ফাইনাল খেলবে। দক্ষিণ আফ্রিকা কাছাকাছি যাবে। ডার্ক হর্স হবে ওয়েস্ট ইন্ডিজ।’ ১৯৯৯ থেকে ২০০৭ পর্যন্ত তিনটি বিশ্বকাপে নিউজিল্যান্ডকে নেতৃত্ব দেওয়া ফ্লেমিংকে আশা জোগাচ্ছে নিউজিল্যান্ড দলে ম্যাচজয়ী একঝাঁক খেলোয়াড়ের উপস্থিতি, ‘কেন উইলিয়ামসন, রস টেলর, ব্রেন্ডন ম্যাককালাম, বোলিংয়ে টিম সাউদি, ড্যানিয়েল ভেট্টোরি, ট্রেন্ট বোল্টরা তো আছেই আমি তিন-চারজন খেলোয়াড়ের নাম বলতে পারব যারা কিছু করতে পারে। এটাই আমাকে আশাবাদী করছে।’ ১৪ ফেব্রুয়ারি নিউজিল্যান্ড-শ্রীলঙ্কা ম্যাচ দিয়েই পর্দা উঠবে এবারের বিশ্বকাপের। নিউজিল্যান্ড স্টাফ।	1
ঘরে বাইরে সামাজিক যোগাযোগমাধ্যমে খেলোয়াড়দের ঘরের জীবন, বাইরেরও খেলার ফাঁকে একটু অবসর। প্রশিক্ষক ও অন্যদের সঙ্গে নির্ভার রাফায়েল নাদাল  ফেসবুক মুখের ওপর নকল দাঁতজোড়া লাগানোর পর ইংলিশ পেসার স্টিভেন ফিনকে যেন চেনাই যাচ্ছে না!  টুইটার মায়ের জন্মদিন বলে কথা। পরশু লিওনেল মেসি ফেসবুকে জানালেন শুভেচ্ছা  ফেসবুক চোট সেরে মাঠে ফিরে নতুন বুটও পেলেন আর্সেনালের জার্মান মিডফিল্ডার মেসুত ওজিল  টুইটার	1
অন্যকলাম জার্সিবিভ্রাট ক্রীড়া প্রতিবেদক  নাঈমুর রহমান দুঃখ করে বলছিলেন, ‘খেলোয়াড়ি জীবনে আমরা এসব সমস্যার মুখোমুখি হতাম। কিন্তু এখন আমরা দায়িত্বে আসার পরও যদি খেলোয়াড়েরা ওই একই সমস্যার মুখোমুখি হয়, তাহলে লাভ কী হলো?’ বিসিবির নতুন ক্রিকেট পরিচালনা প্রধানের এই হতাশা বিশ্বকাপ দলের জার্সি নিয়ে। বিশ্বকাপ দলের প্রত্যেক খেলোয়াড়ের চার সেট করে ম্যাচ জার্সি সঙ্গে নিয়ে যাওয়ার কথা থাকলেও কাল তাঁরা নিয়ে গেছেন দুই সেট করে। সেটাও একান্তই নিতে হয় বলে। অধিকাংশ জার্সিরই কলার লাগানো হয়েছে বাঁকা করে, অনেক জার্সির মাপও উল্টো-পাল্টা। সে জন্য জার্সি সরবরাহকারী প্রতিষ্ঠানকে চার সেট করেই নতুন জার্সি দিতে বলেছে বিসিবি। রাজনীতিতে ব্লাঙ্কো রাজনীতিতে আসার ঘোষণা দিয়ে যদি কেউ বলেন, তিনি রাজনীতিবিদদের বিশ্বাস করেন না, ব্যাপারটা কী দাঁড়ায়? উত্তরটা কথেমক ব্লাঙ্কোই ভালো দিতে পারবেন। মেক্সিকোর এই কিংবদন্তি ফুটবলার গত শুক্রবার এক সংবাদ সম্মেলনে রাজনীতিতে যোগ দেওয়ার ঘোষণা দিয়েছেন। আগামী ৭ জুন নির্বাচনে পিএসডির হয়ে লড়বেন মেক্সিকোর সর্বকালের দ্বিতীয় সর্বোচ্চ গোলদাতা। ৪২ বছর বয়সেও অবশ্য খেলা ছাড়েননি। সেখানেই বলেছেন, ‘আমি অনেক দিন ভোট দিইনি, কারণ রাজনীতিবিদদের ওপর আমার ভরসা নেই। আমি শুধু এটা আপনাদের জন্য করছি। আমি কোনো টাকা, প্রচার বা সুবিধা নেওয়ার জন্য আসছি না।’ ব্লাঙ্কো দেখা যাচ্ছে রাজনীতিটা খারাপ বোঝেন না! আইএএনএস।	1
সিলেটের নিরাপত্তায় অর্থমন্ত্রীর আশ্বাস চাইলে সভাটা তিনি সচিবালয়েও করতে পারতেন। কিন্তু কাল বেশ আগ্রহভরেই বাংলাদেশ ফুটবল ফেডারেশন ভবনে এলেন অর্থমন্ত্রী আবুল মাল আবদুল মুহিত। বঙ্গবন্ধু গোল্ডকাপ ফুটবল টুর্নামেন্টের আয়োজক কমিটির চেয়ারম্যান ঘণ্টা খানেক বৈঠক করলেন বাফুফে সভাপতি কাজী সালাউদ্দিন এবং কমিটির অন্য সদস্যদের সঙ্গে। বঙ্গবন্ধু গোল্ডকাপ ঘিরে কয়েক দিন ধরেই বাফুফে ভবনে একধরনের উৎসবময় পরিবেশ। কাল সেখানে এসে অর্থমন্ত্রী যেন ঢাকে একটা বাড়িই দিলেন। অর্থমন্ত্রীর কালকের সভায় সবচেয়ে বেশি গুরুত্ব পেয়েছে সিলেট ভেন্যুর নিরাপত্তা। গত আগস্টে নেপাল অনূর্ধ্ব-২৩ দলের সঙ্গে বাংলাদেশের প্রীতি ম্যাচে গেট ভেঙে ঢুকে পড়েছিল হাজার হাজার দর্শক। ধারণক্ষমতার চেয়ে টিকিট বিক্রি হয়েছিল বেশি, তাই অরক্ষিত প্রবেশপথ দিয়ে অতিরিক্ত দর্শক ঢুকে পড়ে মাঠে। তবে অর্থমন্ত্রী এবার কোনোমতেই এমনটা ঘটতে দিতে চান না, ‘ওই ম্যাচের মতো পরিস্থিতি এবার হবে না, সিলেটের আয়োজকেরা আমাকে সে ব্যাপারে নিশ্চয়তা দিয়েছেন। আমি ভেন্যুর নিরাপত্তার বিষয়টি গুরুত্বের সঙ্গেই দেখতে বলেছি স্থানীয় প্রশাসনকে।’ মাঠে বসে যেসব দর্শক খেলা দেখতে পারবে না তাদের জন্য বিকল্প ব্যবস্থা রাখবেন বলে জানিয়েছেন অর্থমন্ত্রী, ‘মাঠে যারা ঢুকতে পারবে না তাদের হতাশ হওয়ার কিছু নেই। কিন ব্রিজের পাশে বিশাল জায়গা খালি আছে। সেখানই জায়ান্ট স্ক্রিন বসানো হবে। সিলেটে অতিরিক্ত একটি টিকিটও বিক্রি করা হবে না।’ ২৯ জানুয়ারি মালয়েশিয়া বনাম বাংলাদেশ ম্যাচ দিয়ে সিলেটে শুরু হবে বঙ্গবন্ধু কাপ। গ্রুপপর্বের তিনটি ম্যাচসহ একটি সেমিফাইনালও হবে সিলেট জেলা স্টেডিয়ামে। বাকি ম্যাচ হবে বঙ্গবন্ধু স্টেডিয়ামে। কাজী সালাউদ্দিন কাল জানিয়েছেন, সোনারগাঁও হোটেলে আগামীকাল টুর্নামেন্ট কমিটির সভায় টুর্নামেন্টের ম্যাচসেরার পুরস্কার, প্রাইজমানির ব্যাপারে চূড়ান্ত সিদ্ধান্ত নেওয়া হবে। বঙ্গবন্ধু কাপে খেলতে ২৭ জানুয়ারি থেকে দলগুলো আসা শুরু করবে। সবার আগে বাংলাদেশে পা রাখার কথা মালয়েশিয়া দলের। হজরত শাহজালাল আন্তর্জাতিক বিমানবন্দর থেকেই সিলেটে যাবে তারা। সবশেষে আসবে বাহরাইন।	1
‘মন বলছিল আবার ফিরব’ ভোরে শাহজালাল বিমানবন্দরে নেমেই সরাসরি বিকেএসপি। বিকেলেই জাতীয় দলের অনুশীলনে। সেটিরই আগে-পরে অনেক কথা বললেন। মেটালেন তাঁকে নিয়ে জমে থাকা নানা কৌতূহলও। তবে শুধু বঙ্গবন্ধু কাপ নয়, পুরোনো তিক্ততা ভুলে দীর্ঘ মেয়াদে আবার বাফুফের সঙ্গে কাজ করতে আগ্রহী লোডভিক ডি ক্রুইফ।  বাংলাদেশ থেকে ফিরে গিয়েছিলেন তিক্ততা নিয়ে। আবার ফিরবেন ভাবতে পেরেছিলেন? লোডভিক ডি ক্রুইফ: হ্যাঁ, ভেবেছি। মন বলছিল আবার ফিরব। খেলোয়াড়দের সঙ্গে যোগাযোগ ছিল নিয়মিতই। প্রতিদিন ওদের ২০-২৫টি মেসেজ পেতাম। আসলে ওদের সঙ্গে কাজ করে একটা সম্পর্ক তৈরি হয়ে গিয়েছিল। ফিরে আসার সেটিও একটা কারণ।  কিন্তু আপনি বারবার ফেডারেশনের বিরুদ্ধে নানা অভিযোগ তুলেছেন, তাতে ফিরে আসাটা আপনার নিজের কাছেও বড় এক চমক নয় কী? ডি ক্রুইফ: ঠিক সেভাবে বলব না। ফেডারেশন আমাকে কিন্তু বরখাস্ত করেনি। কিছু পত্রিকা বরখাস্ত শব্দটা লিখলেও সেটা ভুল। আমি কিছু অভিযোগ করেছিলাম, ফেডারেশনও করেছিল। সেই দূরত্বের কারণেই সমঝোতার মাধ্যমে আমার চলে যাওয়া।  ফিরলেনই যখন, বঙ্গবন্ধু কাপের পর দীর্ঘ মেয়াদে আবার দায়িত্ব নেওয়ার সম্ভাবনা আছে? ডি ক্রুইফ: আমার দিক থেকে সমস্যা নেই। ফেডারেশন কী করবে জানি না। শুধু বঙ্গবন্ধু কাপের জন্যই এখন আমার আসা। ১০ ফেব্রুয়ারি সম্ভবত আমার ফিরতি টিকিট। বঙ্গবন্ধু কাপে খারাপ করলে নিশ্চয়ই ফেডারেশন আমার সঙ্গে নতুন চুক্তিতে আগ্রহী হবে না, তাই না? কাজেই এই টুর্নামেন্টটা খুবই গুরুত্বপূর্ণ।  হাতে সময় মাত্র চার দিন। এই সময়ে ভালো কিছু করতে পারবেন মনে হয়? ডি ক্রুইফ: ছেলেদের ওপর আমার আত্মবিশ্বাস আছে ষোলো আনা। ওদের আমি চিনি-জানি, ওরা ভালো করবে। আমি আসলে আরও আগেই আসতাম, কিন্তু গত ১৩ জানুয়ারি ক্যানসারে আমার বাবা মারা যাওয়ায় দেরি হলো আসতে। তবে আশা করছি বাংলাদেশের দর্শকদের ভালো কিছুই উপহার দিতে পারব।  গ্রুপের দুই প্রতিপক্ষ সম্পর্কে আমার ধারণা কেমন? ডি ক্রুইফ: মালয়েশিয়া আমাদের চেয়ে এগিয়ে। ওদের জাতীয় দলের কয়েকটি ডিভিও দেখেছিলাম, তবে এখানে আসছে অনূর্ধ্ব-২৩ দল। এটা আমাদের জন্য একটা সুবিধা। শ্রীলঙ্কা আমাদের পিছিয়ে। তবে ওরা এই সুযোগ নিয়ে বিপদের কারণ হয়ে উঠতে পারে। সেটা মাথায় রেখেও গ্রুপের দুটি ম্যাচই জিততে চাই। সেমিফাইনালে ওঠাই প্রাথমিক লক্ষ্য। কে জানে, সেমির পর ফাইনালও হয়ে যাবে না! ফুটবলে অনেক কিছুই সম্ভব।  অনুশীলনে খেলোয়াড়দের কেমন দেখলেন? ডি ক্রুইফ: ভালোই। আমার পরিকল্পনামতোই এত দিন অনুশীলন হয়েছে। বাংলাদেশ থেকে ১২ হাজার কিলোমিটার দূরে হল্যান্ড। কিন্তু এই যুগে ফোন, ফেসবুকে যোগাযোগ হয় সারাক্ষণ। তা ছাড়া টিটু ভালোভাবে সামলেছে সব দিক। ছেলেদের শারীরিক ও মানসিকভাবে ফিট মনে হলো। এখন ট্যাকটিকস সাজানোই আমার বড় কাজ।  বঙ্গবন্ধু কাপে ফেবারিট ধরছেন কাদের? ডি ক্রুইফ: বাহরাইন দারুণ টিম। সিঙ্গাপুরও শক্তিশালী। থাইল্যান্ড গত ১০ বছরে অনেক উন্নতি করেছে। আমার মনে হয়, বাহরাইন খানিকটা এগিয়ে।  বাংলাদেশ থেকে ফিরে কোথাও চাকরি প্রস্তাব পেয়েছিলেন? পেলে গ্রহণ করলেন না কেন? ডি ক্রুইফ: এখান থেকে যাওয়ার পর ১০-১৫টি চাকরির প্রস্তাব পেয়েছি পৃথিবীর নানা প্রান্ত থেকে। চাইলে চাকরি নিতেই পারতাম। কিন্তু বাংলাদেশের আমার কাজটা অসমাপ্ত ছিল বলেই ফের এসেছি। আমি ভেবেছি, এ মুহূর্তে বাংলাদেশ দলের সঙ্গে কাজ করতে ফেডারেশনের কাছে উপযুক্ত লোক আমি। তা ছাড়া ডাচ কোচরা শিক্ষিত, দুনিয়াব্যাপী তাদের চাহিদা।  কিসের ভিত্তিতে এটা বলছেন? ডি ক্রুইফ: দেখুন, ছয় মাস পরপর নতুন কোচ আনলে সেটা কাজ নাও করতে পারে। নতুন কোচ মানে নতুন শুরু। এতে সময় ব্যয় হয়। বাংলাদেশের জন্য ওই পথে হাঁটা কতটা সঠিক ভেবে দেখার বিষয়।  আপনাকে আবার লম্বা সময়ের জন্য নিয়োগ দিলে যদি বেতন নিয়ে ফের ঝামেলা হয়? ডি ক্রুইফ: এটা ঠিক, বেতন ঠিকমতো না পেলে আমি কাজ করব না। আপনার ঘরে কী হয় জানি না, আমার ঘরে আমার স্ত্রীই বস। সে সব সময়ই বলে “হেই, আমি মার্কেটে যাব, টাকা দাও...টাকা দাও...।”  টাকা যদি বাফুফে দিতে না পারে! ডি ক্রুইফ: এ দেশের চলমান রাজনৈতিক অস্থিরতা অব্যাহত থাকলে স্পনসর আসবে না সত্যি। আবার সব ঠিক থাকলে আর্থিক সংকট নাও থাকতে পারে। ফেডারেশন প্রেসিডেন্ট কাজী সালাউদ্দিন ও ভাইস প্রেসিডেন্ট তাবিথ আউয়ালের সঙ্গে আমার সম্পর্ক ভালো, তাঁরা চেষ্টা করছেন। দুই পক্ষে বিশ্বাস থাকলে বিয়ে তো হতেই পারে (হাসি)।  আপনার আগের পাওনা সব মিটিয়েছে ফেডারেশন? ডি ক্রুইফ: ওটা প্রক্রিয়াধীন। কয়েক দিনের মধ্যে চূড়ান্ত হয়ে যাবে জানি। আমি এখন বেশ স্বাচ্ছন্দ্যবোধ করছি।  এই কদিনে বাংলাদেশের কোন জিনিসটা বেশি মিস করেছেন? ডি ক্রুইফ: বিকেএসপির মশা, হা হা হা। উফ্, দেখুন..দেখুন..কেমন কামড়ায় (বিকেএসপির অনুশীলন মাঠ থেকে সন্ধ্যার আলো-আঁধারিতে হোস্টেলে ফিরতে ফিরতে ডি ক্রুইফের মুখে খানিক রসিকতা)!	1
নিয়ন্তা যখন পানেনকা ২৮৬ কিলোমিটার দূরত্বে দুটি শহর সিডনি ও ক্যানবেরা। অথচ পরশু কয়েক ঘণ্টা আগে-পরে দুই শহরেই ফিরে ফিরে এলেন আন্তোনিও পানেনকা। কিন্তু এশিয়ান কাপে চেক প্রজাতন্ত্রের এই সাবেক খেলোয়াড়ের ভূমিকা কী? পানেনকা আসলে না থেকেও ছিলেন, তাঁর নেওয়া সেই বিখ্যাত পেনাল্টি কিকই যে দুই কোয়ার্টার ফাইনালের ভাগ্য অনেকটাই লিখে দিল! চ্যাম্পিয়ন জাপানের সঙ্গে সংযুক্ত আরব আমিরাতের ম্যাচের কথাই ধরুন। নির্ধারিত ও অতিরিক্ত সময়ের খেলা শেষ, ১-১ গোলে ড্র ম্যাচটি গড়িয়েছে টাইব্রেকারে। আমিরাতের হয়ে প্রথম পেনাল্টি নেওয়ার জন্য এগিয়ে এলেন ওমর আবদুল রহমান। ২৩ বছর বয়সী মিডফিল্ডারের কিকে উদ্বেগ, স্নায়ুচাপের চিহ্নমাত্র নেই। দুর্দান্ত পানেনকা কিকটাই কি আমিরাতকে চাঙা করে দিল? শেষ পর্যন্ত আমিরাত ম্যাচটা জেতায় এই প্রশ্নটাই ঘুরেফিরে আসছে। আমিরাত কোচ মাহদি আলি পরে নিজেই স্বীকার করেছেন, ‘এটা ছিল অসাধারণ একটা পেনাল্টি। এটা আরও বেশি ভালো ছিল, কারণ গোলরক্ষকের মনোবল এটা ভেঙে দিয়েছে। গোল হওয়ার পর আমরা সেটাই করেছি।’ তবে আবার এমনটা করলে কোচের কাছ থেকে অনুমতি নিতে হবে রহমানকে! ‘আমরা খুবই খুশি, কিন্তু আমি ওকে এ রকম কিছু করতে বারণই করব। ওটা তো আমার হৃৎপিণ্ড থামিয়েই দিয়েছিল প্রায়’—বলেছেন মাহদি। ইরাকের ইউনিস মাহমুদের প্রেক্ষাপট একটু আলাদা। ৩১ বছর বয়সী অধিনায়ক যখন পেনাল্টি নিতে এলেন, টাইব্রেকারে ৩-৩ গোলে সমতা। পেনাল্টিটা মিস হলেই ইরাকের বিদায়ঘণ্টা বেজে যেতে পারে। কিন্তু ভয়ডরহীন মাহমুদ পানেনকা কিকে হতভম্ব করে দিলেন ইরানের গোলরক্ষককে। পরে ইরাকের এই কিংবদন্তি নিজেই জানিয়েছেন, ‘আমি এটা করেছিলাম, কারণ আমি খেলোয়াড়দের এই বার্তাই দিতে চেয়েছিলাম, গোল করা খুবই সহজ। আমার মনে হয় এটা কাজ করেছে, কারণ এরপর সবাই ভালোভাবেই কিক নিয়েছে।’ ইরান অবশ্য ম্যাচ শেষে রেফারি বেন উইলিয়ামসের দিকে সরাসরি আঙুল তুলেছে। মেহরদাদ পুলাদি লাল কার্ড দেখায় ম্যাচের অর্ধেকেরও বেশি সময় ১০ জন নিয়ে খেলতে হয়েছে ইরানকে। কোচ কার্লোস কুইরোজের দাবি, রেফারির সিদ্ধান্ত ভুল ছিল। তবে ইরাকের কোচ রাদহি শেনাইসিল দাবিটা উড়িয়ে দিয়ে বলেছেন, রেফারি কোনো ভুল করেননি। এএফপি।	1
রোনালদোর লাল কার্ড পুরো ম্যাচেই হয়ে ছিলেন নিজের ছায়া। বল ধরতে পারছিলেন না, শটগুলো চলে যাচ্ছিল পোস্টের বাইরে দিয়ে। সেই হতাশা থেকেই হয়তো ৮২ মিনিটে এসে মেজাজ হারিয়ে বসলেন ক্রিস্টিয়ানো রোনালদো, চড় ও লাথি মেরে বসলেন কর্দোবার এডিমারকে। রেফারি লাল কার্ড দেখাতে এক মুহূর্ত দেরি করেননি। রোনালদোর মতো রিয়াল মাদ্রিদেরও রাতটা হতাশারই হতে পারত। শেষ পর্যন্ত গ্যারেথ বেলের পেনাল্টি রিয়ালকে এনে দিয়েছে ২-১ গোলের জয়। পরে এলচেকে ৬–০ গোলে উড়িয়ে দিয়েছে বার্সেলোনা। জোড়া গোল করেছেন মেসি ও নেইমার, অন্য দুইটি পিকে ও পেদ্রোর। নিজেদের মাঠে স্বপ্নের মতো শুরু করেছিল কর্দোবা। তিন মিনিটের মধ্যেই সার্জিও রামোস হ্যান্ডবল করে পেনাল্টি পাইয়ে দেন স্বাগতিকদের। গোল করে দলকে এগিয়ে দেন আলজেরিয়ার নাবিল ঘিলাস। তবে ২৭ মিনিটেই সমতা নিয়ে আসে রিয়াল, হামেস রদ্রিগেজের কর্নারটা ফ্লিক করে দিয়েছিলেন বেল। করিম বেনজেমা বল পেয়ে জালে জড়িয়ে দিতে ভুল করেননি। রিয়াল স্ট্রাইকারের এটা ছিল মৌসুমের ১৫তম গোল। তবে কর্দোবা বারবারই আতঙ্ক ছড়াচ্ছিল রিয়ালের রক্ষণে। বিরতির পর রাফায়েল ভারানের ভুলে গোল প্রায় পেয়েই গিয়েছিল। কিন্তু কারতাবিয়ার শট ফিরে আসে বারে লেগে। পরে ফ্লোরিন আন্দোনের একটা চেষ্টা ব্যর্থ করে দেন ইকার ক্যাসিয়াস। রোনালদোর লাল কার্ডে মনে হচ্ছিল রিয়ালকে ড্র নিয়েই ফিরতে হবে। কিন্তু ৮৭ মিনিটে বেলের ফ্রিকিকে হাত লাগিয়ে দেন সেই কারতাবিয়াই, দেখতে হয় লাল কার্ড। পেনাল্টি থেকে গোল করে রিয়ালকে আনন্দের উপলক্ষ এনে দেন বেল। ইংল্যান্ডে কাল ছিল অঘটনের রাত। এফএ কাপের চতুর্থ রাউন্ডে একই দিনে হেরে বসেছে চেলসি, ম্যানচেস্টার সিটি, সাউদাম্পটন ও টটেনহাম। সবচেয়ে বড় বিস্ময়, সব ক্লাবই হেরেছে নিজেদের মাঠে! দ্বিতীয় বিভাগের মিডলসবরোর সঙ্গে সিটির হার ২-০ গোলে, তৃতীয় বিভাগের ব্রাডফোর্ড সিটির সঙ্গে দুই গোলে এগিয়ে গিয়েও চেলসি হেরে বসেছে ৪-২ গোলে। স্টার স্পোর্টস।	1
বাংলাদেশের সামনে আজ ইউক্রেন বিশ্ব হকি লিগের সেমিফাইনালে খেলার সুবর্ণ সুযোগ কাজে লাগাতে পারেনি বাংলাদেশ। তবে পঞ্চম হওয়ার সুযোগটা অন্তত খোলা রয়েছে সামনে। স্থান নির্ধারণী ম্যাচে বাংলাদেশ আজ খেলবে ইউক্রেনের সঙ্গে। র্যাঙ্কিংয়ে ২৪তম স্থানে থাকা দলটির সঙ্গে লড়াইটা অবশ্য তত সহজ হবে না ৩০তম স্থানে থাকা বাংলাদেশের। বিশ্ব হকি লিগ শুরুর আগে প্রস্তুতি ম্যাচে এই দলের কাছেই শেষ মুহূর্তের গোলে ২-১ ব্যবধানে হেরেছিল বাংলাদেশ। ম্যাচ শেষ হওয়ার ৩০ সেকেন্ড আগে গোল খেয়ে বসাতেই ওই হার। কিন্তু আজ কৃষ্ণ-জিমিরা হারতে চান না। কারণ ইউক্রেনকে আজ হারাতে পারলে পঞ্চম স্থানে নাম তো লেখানো যাবেই, র্যাঙ্কিংয়েও উন্নতি হওয়ার সম্ভাবনা আছে বাংলাদেশের।	1
অভাব ম্যাচ শেষে জার্সি বিনিময় করলে ৩৯.৯৯ পাউন্ড দিয়ে নতুন জার্সি কিনে নিতে হবে—পরশু এফএ কাপে ম্যানচেস্টার ইউনাইটেডের মুখোমুখি হওয়ার আগে কেমব্রিজের খেলোয়াড়দের প্রতি এই ছিল ক্লাব কর্তৃপক্ষের নির্দেশ।	1
ফ্যালকাওয়ের অন্য অর্জন ক্যারিয়ারে অনেক গোল করেছেন, মনে রাখার মতো অনেক অর্জনও আছে রাদামেল ফ্যালকাওয়ের। কিন্তু ১৭ বছর বয়সী জন আন্দ্রেসকে সাহায্য করে যে তৃপ্তি পেয়েছেন, সেটার সঙ্গে বোধ হয় অনেক কিছুরই তুলনা হয় না। একটি অমূল্য জীবন বাঁচানোর চেয়ে বড় তৃপ্তি আর কিসে থাকতে পারে? জন আন্দ্রেস কলম্বিয়ারই একজন কিশোর, অনেক দিন থেকেই সে ভুগছিল হৃৎপিণ্ডের জটিলতায়। দুই বছর থেকেই হন্যে হয়ে আন্দ্রেসের হৃৎপিণ্ড প্রতিস্থাপনের জন্য একজন দাতা খুঁজছিলেন তার বাবা-মা। কিন্তু কিছুতেই কিছু হচ্ছিল না। ব্যাপারটা কানে আসে ম্যানচেস্টার ইউনাইটেডের কলম্বিয়ান স্ট্রাইকারের। সঙ্গে সঙ্গে নিজের ফেসবুক পেজে আন্দ্রেসের জন্য সাহায্য চেয়ে একটা পোস্ট দেন। দিন দশেক পর খবর আসে, আন্দ্রেসের জন্য একজন দাতা খুঁজে পাওয়া গেছে। ম্যাডেলিনে দুর্ঘটনায় মৃত এক কিশোরের হৃৎপিণ্ডটাই জুড়ে দেওয়া হবে আন্দ্রেসের শরীরে। গত সপ্তাহে সফল অস্ত্রোপচার হয়ে গেছে, আন্দ্রেস এখন হাসপাতালে সেরে ওঠার পথে। তার মা সারা ফার্নান্দেজ ফ্যালকাওয়ের কাছে কৃতজ্ঞ, ‘আমি ঈশ্বর ও ফ্যালকাওকে ধন্যবাদ জানাচ্ছি। আমি সব সময় আশা করেছিলাম ফ্যালকাও আমাদের সাহায্য করবেন। তিনি একজন জনপ্রিয় ব্যক্তি, সবাই তাঁর কথা শোনে। তিনি খুবই বিনয়ী, ঈশ্বরে তাঁর অগাধ বিশ্বাস।’ গার্ডিয়ান। আন্দ্রেসের সুস্থতার খবরও ইংল্যান্ডে ফ্যালকাওয়ের কানে পৌঁছে গেছে। পরশু ফেসবুকে ভক্তের সুস্থতার খবর জানিয়ে একটা পোস্টও দিয়েছেন!	1
পেছাল স্কুল হকি গত ১৭ ডিসেম্বর বেশ জাঁকজমকপূর্ণভাবেই উদ্বোধন করা হয়েছিল জাতীয় স্কুল হকি। আন্তর্জাতিক হকি ফেডারেশনের সভাপতি লিয়ান্দ্রো নেগ্রে নীল টার্ফের ভিত্তিপ্রস্তর স্থাপন করতে এসে উদ্বোধন করেন এটি। যদিও আনুষ্ঠানিকভাবে খেলা মাঠে গড়ানোর কথা ছিল ৩১ জানুয়ারি থেকে। কিন্তু বর্তমান অস্থিতিশীল রাজনৈতিক পরিস্থিতিতে বেশ কিছু স্কুল এই টুর্নামেন্টে খেলতে আপত্তি জানিয়ে ফেডারেশনকে চিঠি দিয়েছে। এ জন্য টুর্নামেন্ট এক সপ্তাহের জন্য পিছিয়ে দিয়েছেন কর্মকর্তারা। সারা দেশের ১১ ভেন্যুতে ১২০টি স্কুল নিয়ে হবে জাতীয় স্কুল হকি।	1
ফন গালের অজুহাত ম্যাচের আগে কোচ রিচার্ড মানি খেলোয়াড়দের পই পই করে বলে দিয়েছিলেন, ‘আর যাই করো বাপু, প্রথমার্ধ শেষে জার্সি বদলাতে যেয়ো না।’ ইংল্যান্ডের চতুর্থ বিভাগের কেমব্রিজ ইউনাইটেডের আর্থিক অবস্থা এতটাই সঙ্গিন, বাড়তি জার্সি দেওয়াটাও তাদের জন্য বিলাসিতা। কোচ তো জার্সি দিতে বারণ করবেনই! খেলোয়াড়দের বেতন দিতে বছরে খরচ হয় ১০ লাখ পাউন্ড, ওয়েইন রুনির মাসিক আয়ও এর চেয়ে বেশি। এমন একটা পুঁচকে দলের সঙ্গে ম্যানচেস্টার ইউনাইটেডের গোল-উৎসবই করার কথা। কিন্তু অবিশ্বাস্যভাবে পরশু ইউনাইটেড তাদের সঙ্গে গোলশূন্য ড্র করল। এই পুঁচকে ক্লাবের সঙ্গে এখন এফএর কাপের চতুর্থ রাউন্ডে ফিরতি ম্যাচ খেলতে হবে ইউনাইটেডকে। ম্যাচ শেষে ইউনাইটেড কোচ লুই ফন গালকে অজুহাতও খুঁজতে হলো, ‘মাঠের অবস্থা ভালো ছিল না, আপনার খেলার ধরনকেও এটা প্রভাবিত করবে। রেফারির কথা তো না বলে পারছি না। আমি জানি এই ধরনের পরিপ্রেক্ষিতে কাউকে হারানো খুব কঠিন।’ রয়টার্স, ইএসপিএন।	1
পাঁচ বছর উইলিয়ামস বোনেরা পাঁচ বছর পর আবারও কি তাহলে অস্ট্রেলিয়ান ওপেন জিততে চলেছেন সেরেনা উইলিয়ামস? ২০১০ সালে যেবার সর্বশেষ অস্ট্রেলিয়ান ওপেন জিতেছিলেন সেরেনা, চতুর্থ রাউন্ডে উঠেছিলেন বড় বোন ভেনাসও। পরের চার বছরে মেলবোর্নে সর্বোচ্চ তৃতীয় রাউন্ডে ওঠা ভেনাস কাল নিশ্চিত করেছেন শেষ ষোলোতে ওঠা। গত চার বছরে বছরের প্রথম গ্র্যান্ড স্লামে সেরেনার দৌড়ও ছিল সর্বোচ্চ কোয়ার্টার ফাইনাল। ভবিষ্যদ্বাণীটা এই দুই মিলিয়েই করা। কাল তৃতীয় রাউন্ডে বিশ্বের এক নম্বর খেলোয়াড় সেরেনা ৪-৬, ৬-২, ৬-০ গেমে ইউক্রেনের এলিনা স্ভিতোলিনাকে ও ভেনাস ৪-৬, ৭-৬ (৭/৩), ৬-১ গেমে ইতালির কামিলা জর্জিকে হারিয়েছেন। ২০১১ সালের উইম্বলডনের পর এবারই প্রথম কোনো গ্র্যান্ড স্লামের চতুর্থ রাউন্ডে উঠলেন ভেনাস। উইলিয়ামসরা বাধা পেরোলেও হেরে গেছেন দুবারের উইম্বলডন চ্যাম্পিয়ন পেত্রা কেভিতোভা। চতুর্থ বাছাই চেক মেয়ে হেরেছেন যুক্তরাষ্ট্রের অবাছাই ম্যাডিসন কিসের কাছে। তবে জিতেছেন ২০১২ ও ২০১৩ সালের চ্যাম্পিয়ন ভিক্টোরিয়া আজারেঙ্কা। ছেলেদের বিভাগে শীর্ষ বাছাই নোভাক জোকোভিচ স্পেনের ফার্নান্দো ভারদাসকোকে ৭-৬ (১০/৮), ৬-৩, ৬-৪ গেমে হারিয়ে উঠে গেছেন শেষ ষোলোয়। ‘জোকারের’ সঙ্গী হয়েছেন বর্তমান চ্যাম্পিয়ন স্তানিসলাস ভাভরিঙ্কাও। রয়টার্স।	1
ওয়ালার এবার ব্যাটিং কোচ মাস সাতেক আগেও ছিলেন জিম্বাবুয়ের প্রধান কোচ। গত জুলাইয়ে কোচের দায়িত্ব দেওয়া হলো স্টিভেন ম্যাঙ্গোঙ্গোকে। ওয়ালার দায়িত্ব পেলেন ন্যাশনাল ডিরেক্টর অব কোচিংয়ের। সাত মাস পর সেই ওয়ালারকেই আবার জাতীয় দলে ফিরিয়ে আনল জিম্বাবুয়ে ক্রিকেট (জেডসি)। ৫৫ বছর বয়সী সাবেক ক্রিকেটারকে এবার ব্যাটিং কোচ করেছে জেডসি। জেডসি কোচিং দলে ফিরিয়েছে আরেক সাবেক জাতীয় কোচ ওয়াল্টার চাওয়াগুতাকেও। পরশু সাবেক অধিনায়ক অ্যালিস্টার ক্যাম্পবেলকে জেডসির ক্রিকেট-বিষয়ক ব্যবস্থাপনা পরিচালক নিয়োগের ঘোষণাও দিয়েছে জেডসি। আইএএনএস।	1
ভারতের চরমপত্র সফর অসমাপ্ত রেখে গত অক্টোবরে ভারত থেকে ফিরে এসেছিল ওয়েস্ট ইন্ডিজ। বিসিসিআই তখনই ওয়েস্ট ইন্ডিজ ক্রিকেট বোর্ডের (ডব্লুআইসিবি) কাছে দাবি করেছিল ক্ষতিপূরণ। কাল বিসিসিআই সচিব সঞ্জয় প্যাটেল ৪১.৯৭ মিলিয়ন ডলারের ক্ষতিপূরণ দেওয়ার জন্য এক সপ্তাহ সময় বেঁধে দিয়েছেন ডব্লুআইসিবিকে। এর মধ্যে টাকা না পেলে বিসিসিআই আইনি ব্যবস্থা নেবে তারা। ক্রিকইনফো।	1
৫০০০ পল কলিংউডের পর ইয়ান বেল। পরশু দ্বিতীয় ইংলিশ সদস্য পেল ওয়ানডের ৫ হাজারি ক্লাব। পাঁচ হাজারি এই ক্লাবে সবচেয়ে বেশি সদস্য অস্ট্রেলিয়ার। ওয়ানডেতে ৫ হাজার রান করেছেন অস্ট্রেলিয়ার ১৪ ব্যাটসম্যান। অথচ ১৯৭১ সালে মেলবোর্নে ইতিহাসের প্রথম ওয়ানডে ম্যাচটি খেলেছিল অস্ট্রেলিয়া ও ইংল্যান্ড। মাঠের প্রবল প্রতিদ্বন্দ্বিতা ৫ হাজারি ক্লাবেও ধরে রেখেছে ভারত ও পাকিস্তান। দুই চিরপ্রতিদ্বন্দ্বীর ১১ জন করে ক্রিকেটার ওয়ানডেতে ৫ হাজার রানের মাইলফলক পেরিয়েছেন। নয়জন করে ব্যাটসম্যান নিয়ে এরপরই আছে শ্রীলঙ্কা ও ওয়েস্ট ইন্ডিজ। ১৯৯১ সালে ওয়ানডেতে অভিষিক্ত দক্ষিণ আফ্রিকার আটজন আছেন এই তালিকায়। এ ছাড়া নিউজিল্যান্ড ও জিম্বাবুয়ের তিনজন করে ব্যাটসম্যান ৫ হাজার রান পেয়েছেন।	1
অনূর্ধ্ব–১৯ দলের লঙ্কাজয় টানা তৃতীয় ম্যাচেও হাসল নাজমুল হোসেন (শান্ত) ও জাকির হাসানের ব্যাট। টানা তৃতীয় যুব ওয়ানডে ম্যাচ জিতল বাংলাদেশ অনূর্ধ্ব-১৯ দল। প্রথম দুই ম্যাচ হেরে খাদের কিনারে চলে যাওয়া বাংলাদেশের যুবারাই শেষ পর্যন্ত ৩-২ ব্যবধানে জিতে নিল শ্রীলঙ্কা সফরের ওয়ানডে সিরিজটা। কাল কলম্বোর এসএসসি গ্রাউন্ডে শেষ ওয়ানডেটা বাংলাদেশ অনূর্ধ্ব-১৯ জিতেছে ১৪ রানে। টস জিতে ব্যাট নিয়ে বাংলাদেশ অনূর্ধ্ব-১৯ করে ৯ উইকেটে ২১২ রান। যার ১৩৪-ই এসেছে নাজমুল ও জাকিরের ব্যাট থেকে। তৃতীয় ও চতুর্থ ম্যাচে ৬৯ ও ৫০ রান করার পর নাজমুল এই ম্যাচে করেছেন ৯২ রান। এই বাঁহাতির ১১২ বলের ইনিংসে ছিল ৮টি চার। তবে আগের দুই ম্যাচে ফিফটি পেলেও জাকির কাল ৬২ বলে ২ চার ও ১ ছয়ে করেছেন ৪২ রান। ৮৬ রানে ৩ উইকেট হারিয়ে ফেলার পর চতুর্থ উইকেটে ৮২ রান যোগ করেন নাজমুল ও জাকির। শেষ ওভারে ৩ উইকেট হারিয়ে ফেলা বাংলাদেশের যুবারা শেষ ৫ ওভারে তুলেছে ২৮ রান। ২১৩ রানের লক্ষ্যে শ্রীলঙ্কার তরুণদের সূচনা ছিল দারুণ। লক্ষ্মণ ও পেরেইরা ১৮.৪ ওভারেই তুলে ফেলেছিলেন ৮২ রান। ৮২ রানে লক্ষ্মণকে অধিনায়ক মেহেদী হাসানের ক্যাচ বানিয়ে জুটিটা ভাঙেন অফ স্পিনার সঞ্জিত সাহা। এরপর নিয়মিত বিরতিতে উইকেট হারিয়ে ১৯৮ রানেই অলআউট লঙ্কানরা। ৪৮ রানে ৩ উইকেট নিয়ে বাংলাদেশের সেরা বোলার লেগ স্পিনার সালেহ আহমেদ। সংক্ষিপ্ত স্কোর বাংলাদেশ অনূর্ধ্ব-১৯: ৫০ ওভারে ২১২/৯ (সাইফ ১৭, জয়রাজ ১৪, নাজমুল ৯২, শাহানুর ১৪, জাকির ৪২, মেহেদী ৫, সাইফুদ্দিন ৫, প্রসেনজিৎ ১১, হালিম ১, সঞ্জিত ০; অমরাসিংহে ৩/২০, ফার্নান্ডো ৩/৫০, তিলকরত্নে ১/২১, পেরিস ১/৪০)। শ্রীলঙ্কা অনূর্ধ্ব-১৯: ৪৮.৫ ওভারে ১৯৮ (পেরেইরা ৫৩, লক্ষ্মণ ৪২, করুনারত্নে ২৫, ফার্নান্দো ২৪; সালেহ ৩/৪৮, সাইফুদ্দিন ২/৩১, মেহেদী ২/৩২, সঞ্জিত ২/৩৩)। ফল: বাংলাদেশ অনূর্ধ্ব-১৯ দল ১৪ রানে জয়ী। ম্যান অব দ্য ম্যাচ ও সিরিজ: নাজমুল হোসেন।	1
বিকেএসপির প্রস্তুতি শেষ প্রস্তুতি ম্যাচে জয়-পরাজয় বড় কিছু নয়। তার পরও একটা হার বা জয় খেলোয়াড়দের মনোজগতে দুই রকম প্রতিক্রিয়া তৈরি করতে পারে। সেটিই সত্যি হলে আবাহনীর কাছে অনুশীলন ম্যাচে ২-০ গোলে হার জাতীয় দলকে বিব্রত করেছিল বৈকি। তবে কাল সেই জাতীয় দলই শেখ জামাল ধানমন্ডির বিপক্ষে নিজেদের দ্বিতীয় ও শেষ প্রস্তুতি ম্যাচে ৩-১ গোলে জয় তুলে খানিক উজ্জীবিতই হয়েছে। শেখ জামালের ১৪ জন খেলোয়াড়ই জাতীয় দলের ক্যাম্পে। দলটার পক্ষে তাই এখন ম্যাচ খেলা প্রায় অসম্ভব। তার পরও তিন পুরোনো বিদেশির সঙ্গে নতুন আসা তিনজনকে ট্রায়ালে দেখতেই ম্যাচটা খেলা। এতেও একটা একাদশ হচ্ছিল না প্রিমিয়ার লিগ চ্যাম্পিয়নদের। সমস্যা সমাধানে শেখ জামালের জার্সিতে খেললেন জাতীয় দলের ক্যাম্পে থাকা তিন খেলোয়াড় ডিফেন্ডার নাসিরউদ্দিন, লিংকন ও গোলরক্ষক সোহেল। এই জোড়াতালির শেখ জামালকে হারাতে জাতীয় দলকে শক্ত কোনো পরীক্ষাই দিতে হয়নি। বিকেএসপিতে ‘রুদ্ধদ্বার’ ম্যাচে জাতীয় দলের প্রথম দুটি গোল স্ট্রাইকার এমিলির। প্রথম গোল মামুনুলের ক্রসে হেডে, পরেরটি মামুনুলের সাজিয়ে দেওয়া বলেই প্লেসিং। তৃতীয় গোলটি আত্মঘাতী। ৩-০ হওয়ার পর যোগ করা সময়ে শেখ জামালের হয়ে ব্যবধান কমান হাইতিয়ান স্ট্রাইকার লুই নিওন। তাঁকে ছাড়া বাকি দুই নবাগতকে নাকি মনে ধরেনি শেখ জামাল কর্তাদের। বিকেএসপিতে জাতীয় দলের তিন সপ্তাহেরও বেশি সময়ের অনুশীলন পর্ব শেষ হলো এই ম্যাচ দিয়েই। আজই দলের সিলেটে যাওয়ার কথা। ২৯ জানুয়ারি মালয়েশিয়ার মুখোমুখি হওয়ার আগে সেখানে দুদিন প্রস্তুতি নেওয়ার সুযোগ থাকছে। বাংলাদেশ দল বিকেএসপির অনুশীলন পর্ব নিয়ে বেশ খুশি। বাফুফে ভবনে কাল দুপুরের আগে সংবাদ সম্মেলনে এসে কোচ-অধিনায়ক জানালেন, সব ঠিকঠাক চলছে। কোনো চোটসমস্যা নেই। মাঠে এখন নিজেদের প্রমাণের অপেক্ষা। ঘরের মাঠের টুর্নামেন্টে অন্তত সেমিফাইনাল খেলার আশা শুরু থেকেই ব্যক্ত করে আসছেন ফুটবলাররা। শুধু তাই নয়, আবাহনীর কাছে প্রস্তুতি ম্যাচে হারের পর ক্ষুব্ধ বাফুফে সভাপতি কাজী সালাউদ্দিনকে সেমিফাইনালে খেলার প্রতিশ্রুতি দেন তাঁরা। কোচ লোডভিক ডি ক্রুইফও পরশু অনুশীলনে যোগ দিয়ে সেমিফাইনালে ওঠার প্রত্যাশাই ব্যক্ত করেছেন ঘুরিয়ে-ফিরিয়ে। কালকের সংবাদ সম্মেলনে সেসবেরই প্রতিধ্বনি শোনা গেল কোচ ও অধিনায়কের মুখে। ডি ক্রুইফ বললেন, ‘ছেলেরা উজ্জীবিত আছে। প্রতিটি ম্যাচই গুরুত্বপূর্ণ। আমরা ম্যাচ ধরে ধরে এগোব। তবে অবশ্যই গ্রুপে ছয় পয়েন্ট নিয়ে সেমিফাইনালে যাওয়ার আশা আমাদের। এরপর চোখ রাখব আরও ওপরে।’ পরশু বিকেএসপিতে বসে একটা চ্যালেঞ্জের কথা বলছিলেন অধিনায়ক মামুনুল ইসলাম, ‘সেমিফাইনালে উঠতে না পারলে জাতীয় দলে আর খেলব না। নতুন কেউ দায়িত্ব নিয়ে বাংলাদেশকে এগিয়ে নিতে পারলে জায়গা ছেড়ে দেব। এটা সালাউদ্দিন ভাইকেও বলেছি।’ এত বড় চ্যালেঞ্জ রক্ষা করতে সংবাদ সম্মেলনে অধিনায়ক একরকম ঘোষণার সুরেই বললেন, ‘সেমিফাইনালে উঠেই সালাউদ্দিন ভাইয়ের সঙ্গে দেখা করব।’ বড় টুর্নামেন্টের আগে এমন চোয়ালবদ্ধ প্রতিজ্ঞাই তো দরকার।	1
কোমল-শাহেদ আছেন ক্যাম্পে ডাক পাননি তাঁরা দুজন। কিন্তু ভাগ্যে থাকলে আটকায় কে! জাতীয় দলের সঙ্গে বিকেএসপিতে অনুশীলন ম্যাচে আবাহনীর জার্সি গায়ে নজর কাড়েন ফরোয়ার্ড আবদুল বাতেন কোমল ও মিডফিল্ডার শাহেদুল আলম শাহেদ। ১৯ জানুয়ারি ওই ম্যাচ শেষে দুজনকেই ডাকা হয় জাতীয় দলের ক্যাম্পে। বঙ্গবন্ধু কাপের জন্য ২৮ জন থেকে কাল ঘোষিত জাতীয় দলের ২৩ জনের স্কোয়াডেও জায়গা পেয়েছেন এই দুজন। বাদ পড়েছেন ডিফেন্ডার আরিফুল ইসলাম, আশরাফ মাহমুদ লিংকন, ফরোয়ার্ড আমিনুর রহমান সজীব, রুবেল মিয়া ও আতিকুর রহমান ফাহাদ। বাংলাদেশ দল: রাসেল মাহমুদ, শহিদুল আলম, মাজহারুল ইসলাম, রায়হান হাসান, নাসিরউদ্দিন চৌধুরী, তপু বর্মন, নাসিরুল ইসলাম, ইয়াছিন খান, আতিকুর রহমান মিশু, ইয়ামিন আহমেদ, হেমন্ত ভিনসেন্ট, জামাল ভুঁইয়া, মামুনুল ইসলাম, সোহেল রানা, মোনায়েম খান, তকলিচ আহমেদ, ওয়াহেদ আহমেদ, জাহিদ হোসেন, জাহিদ হাসান এমিলি, মিঠুন চৌধুরী, শাখাওয়াত রনি, আবদুল বাতেন কোমল, শাহেদুল আলম।	1
শেষ পর্যন্ত বাংলাদেশ ষষ্ঠ সেমিফাইনালে ওঠার সুবর্ণ সুযোগ হারিয়ে বিশ্ব হকি লিগের দ্বিতীয় রাউন্ড থেকে শেষ পর্যন্ত ষষ্ঠ হয়েই ফিরছে বাংলাদেশ। ওমানের কাছে হেরে শেষ চারে যাওয়ার সম্ভাবনা শেষ হয়ে যায় আগেই। কাল সিঙ্গাপুরে পঞ্চম ও ষষ্ঠ স্থান নির্ধারণী ম্যাচে ইউক্রেনকে হারাতে পারলে পঞ্চম হওয়া যেত। সেটাও হলো না। ইউক্রেনের কাছে ৩-১ গোলে হেরে জুটল ষষ্ঠ স্থান। ম্যাচের ৪ মিনিটে দিয়াচুক সারজির ফিল্ড গোলে প্রথম এগিয়ে যায় ইউক্রেন। ২২ মিনিটে পেনাল্টি স্ট্রোক থেকে ব্যবধান দ্বিগুণ করেন আরতেম ওজেরেস্কি। ম্যাচের ৩৯ মিনিটে পেনাল্টি কর্নার থেকে বাংলাদেশের সান্ত্বনাসূচক গোলটি করেন অধিনায়ক কৃষ্ণ কুমার। ৫৫ মিনিটে পেনাল্টি কর্নার থেকে ইউক্রেনের জয় নিশ্চিত করেন (৩-১) পাজিউক ভিয়াচেস্লাভ। সিঙ্গাপুরে দ্বিতীয় রাউন্ড শুরুর আগে এই ইউক্রেনের সঙ্গেই শেষ প্রস্তুতি ম্যাচে অন্তিম মুহূর্তের গোলে ২-১-এ হেরেছিল জিমি-কৃষ্ণদের বাংলাদেশ।	1
‘কাঁচামাল’ নিয়ে গেলেন টার্নার জাতীয় ক্রিকেট একাডেমির কোচ ছিলেন একসময়। শারীরিক অসুস্থতার কারণে হঠাৎ অস্ট্রেলিয়া ফিরে গেলেও বাংলাদেশের ক্রিকেটে রস টার্নারকে আবারও দেখা যাচ্ছে নতুন ভূমিকায়। এবার তাঁকে দেওয়া হচ্ছে বাংলাদেশের ক্রিকেট উন্নয়নে চার বছর মেয়াদি পরিকল্পনা তৈরির দায়িত্ব। পরিকল্পনা তৈরির প্রাথমিক কাজ করতে গত বৃহস্পতিবার ঢাকায় এসেছিলেন অস্ট্রেলিয়ান এই কোচ। ফিরে গেছেন কাল রাতে। মাঝের এই সময়টাতে তিনি পরিকল্পনার ‘কাঁচামাল’ সংগ্রহ করেছেন বিসিবির প্রধান নির্বাহী কর্মকর্তা নিজাম উদ্দিন চৌধুরী, সহসভাপতি মাহবুবুল আনাম, ক্রিকেট পরিচালনা কমিটির প্রধান নাঈমুর রহমান, টুর্নামেন্ট কমিটির প্রধান আকরাম খানসহ আরও কয়েকজন বোর্ড পরিচালক এবং বিভিন্ন বিভাগের ব্যবস্থাপকদের সঙ্গে কথা বলে। আকরাম খান জানালেন, ‘আইসিসি জয়ের সময় থেকেই আমি বাংলাদেশের ক্রিকেটের সঙ্গে কোনো না কোনোভাবে সম্পৃক্ত। এ দেশের ক্রিকেট কীভাবে এই পর্যায়ে এল, কোথায় আমাদের দুর্বলতা বা শক্তিমত্তা, সেসব ব্যাপারে তিনি আমার কাছ থেকে ধারণা নিয়েছেন।’ কাল দুপুরে বিসিবি কার্যালয় ছেড়ে যাওয়ার আগে ছোটখাটো একটা সংবাদ সম্মেলনেও কথা বলেছেন টার্নার। জানিয়েছেন, ‘আমরা প্রাথমিক কাজটুকু করেছি। গত তিন দিনে আমি বোর্ড কর্মকর্তাদের সামনে আমার কৌশলগত পরিকল্পনা ব্যাখ্যা করেছি। তাঁদের কাছ থেকেও বিভিন্ন বিষয়ে ধারণা নিয়েছি।’ একটু দেরিতে হলেও বিসিবি উপলব্ধি করেছে, ক্রিকেট উন্নয়নের জন্য চাই সুনির্দিষ্ট লক্ষ্য এবং সেই লক্ষ্য অর্জনের জন্য প্রয়োজন কৌশলগত পরিকল্পনা। সেই উপলব্ধি থেকেই রস টার্নারের দরজায় কড়া নাড়া। আগামী চার বছর পর আন্তর্জাতিক ক্রিকেটের র্যাঙ্কিংয়ে বাংলাদেশের কোথায় থাকা উচিত, খেলার মান কেমন হওয়া উচিত, মহিলা ক্রিকেট বা বয়সভিত্তিক ক্রিকেটের অবস্থান এমনকি প্রশাসনিকভাবেই বা বিসিবির চেহারাটা কেমন থাকা উচিত—আগে ঠিক করা হবে এসব লক্ষ্য। ‘বাংলাদেশের খেলা এবং সাংগঠনিক দক্ষতার মান কীভাবে বাড়ানো যায় বা কীভাবে বাংলাদেশের ক্রিকেট এগিয়ে যাবে, পরবর্তী ধাপে আমরা সেসবের ওপর মনোযোগ দেব’—বলেছেন টার্নার। বিসিবিকে তিনি যে খসড়া পরিকল্পনাটি দিয়েছেন, সেখানে ক্রিকেটের বিকেন্দ্রীকরণের প্রস্তাব দিয়ে একই সঙ্গে তৃণমূল এবং আঞ্চলিক পর্যায়ে ক্রিকেট উন্নয়নের কথা বলা হয়েছে। আন্তর্জাতিক পর্যায়ে খেলার মান বাড়াতেই এটিকে জরুরি মনে করেন টার্নার। বিসিবির গেম ডেভেলপমেন্ট ন্যাশনাল ম্যানেজার নাজমুল আবেদীন ফাহিম আশাবাদী, বাংলাদেশের ক্রিকেটের উন্নয়নে ফলপ্রসূ পরিকল্পনাই দেবেন টার্নার, ‘রস টার্নার বিসিবিকে একটা খসড়া পরিকল্পনা দিয়েছেন, যেটির ওপর ভিত্তি করে তিনি এবার আমাদের সঙ্গে আলাপ-আলোচনা করে গেলেন। অনেক বিষয়ে ধারণা নিলেন। এসবের ওপর কাজ করে তিনি আগামী চার বছরের জন্য চূড়ান্ত পরিকল্পনা তৈরি করবেন।’	1
শেষ আটে মারে–নাদাল প্রতিশোধ নেওয়ার একটা ব্যাপার ছিল অ্যান্ডি মারের। গত উইম্বলডনের কোয়ার্টার ফাইনাল হারের প্রতিশোধ। কাল বুলগেরিয়ার গ্রিগর দিমিত্রভকে হারিয়ে অস্ট্রেলিয়ান ওপেনের কোয়ার্টার ফাইনালে উঠেই প্রতিশোধটা নিলেন মারে। মেলবোর্নের দর্শকদের রোমাঞ্চকর এক ম্যাচ উপহার দিয়ে ব্রিটেনের মারে জিতেছেন ৬-৪, ৬-৭ (৫/৭), ৬-৩, ৭-৫ গেমে। কোয়ার্টার ফাইনালে দিমিত্রভের বিদায়ঘণ্টা বেজেছে, কিন্তু শেষ আটে উঠেছেন দিমিত্রভের বান্ধবী মারিয়া শারাপোভা। কোয়ার্টার ফাইনালে সাবেক চ্যাম্পিয়ন শারাপোভার সামনে টেনিসের ‘পরবর্তী শারাপোভা’ ইউজিনি বুশার। শেষ আটে উঠে গেছেন চোট-অসুস্থতা কাটিয়ে কোর্টে ফেরা রাফায়েল নাদালও। তবে কাল সপ্তম দিনে সবচেয়ে আলোচিত খেলোয়াড় অস্ট্রেলিয়ার ১৯ বছর বয়সী নিক কিরিয়স। প্রথম দুই সেট হারের পর চতুর্থ সেটে ম্যাচ পয়েন্ট বাঁচানো, কিরিয়স পাঁচ সেটের রোমাঞ্চে ৫-৭, ৪-৬, ৬-৩, ৭-৬ (৭/৫), ৮-৬ গেমে হারিয়েছেন রজার ফেদেরার-হন্তারক আন্দ্রেয়াস সেপ্পিকে। ঘুচিয়েছেন অস্ট্রেলীয়দের নয় বছরের অপেক্ষা। ২০০৫ সালে সর্বশেষ অস্ট্রেলীয় হিসেবে বছরের প্রথম গ্র্যান্ড স্লামের শেষ আটে উঠেছিলেন লেটন হিউয়িট। আগামীকাল কোয়ার্টার ফাইনালে দুবারের গ্র্যান্ড স্লাম চ্যাম্পিয়ন মারের মুখোমুখি হবেন কিরিয়স। তৃতীয় রাউন্ডে কোনোমতে বেঁচে যাওয়া নাদাল চতুর্থ রাউন্ডটা পেরিয়েছেন দাপুটে জয় দিয়ে। তৃতীয় বাছাই স্প্যানিশ দক্ষিণ আফ্রিকার কেভিন অ্যান্ডারসনকে সরাসরি ৭-৫, ৬-১, ৬-৪ গেমে হারিয়েছেন। শেষ আটে চেক প্রজাতন্ত্রের টমাস বার্ডিচকে পেয়েছেন নাদাল। বার্ডিচ সরাসরি সেটে হারিয়েছে স্বাগতিক অস্ট্রেলিয়ার আরেক ভরসা বার্নার্ড টমিককে। এএফপি, রয়টার্স।	1
ভারতের সমস্যা বোলিং বিশ্বমানের ব্যাটিং ভারতের—এটা প্রায় সবারই কথা। সন্দেহ নেই কীর্তি আজাদেরও। সাবেক ভারতীয় অলরাউন্ডারের দুশ্চিন্তা বোলিংটা নিয়ে। ‘নখদন্তহীন’ এ বোলিং লাইনআপ বিশ্বকাপে ভারতের খুব একটা কাজে আসবে না বলেই মনে করেন ১৯৮৩ বিশ্বকাপজয়ী দলের সদস্য, ‘এ ধরনের বোলিং নিয়ে আমাদের ভুগতে হবে।’ সুনীল গাভাস্কার, শচীন টেন্ডুলকার কিংবা সৌরভ গাঙ্গুলীর মতো সাবেক ভারতীয় ক্রিকেটাররা অবশ্য ভারতের শিরোপা ধরে রাখার দারুণ সম্ভাবনা দেখছেন। তবে তাঁদের সঙ্গে মোটেও একমত নন আজাদ। অস্ট্রেলিয়া-নিউজিল্যান্ডের কন্ডিশনে ভারতের বোলাররা জ্বলে উঠতে না পারলে ধোনির দলের শিরোপা জয়ের সম্ভাবনাও নেই বলে মনে করেন তিনি, ‘বোলারদের এগিয়ে আসতে হবে এবং ম্যাচ জয়ে ভূমিকা রাখতে হবে। সেটা না হলে সেমিফাইনাল কিংবা তার আগেই ভারত বিদায় নিতে পারে।’ আইএএনএস।	1
অসন্তুষ্ট জয়াসুরিয়া বিশ্বকাপের আগে নিউজিল্যান্ডের বিপক্ষে চলমান সিরিজটা শ্রীলঙ্কার জন্য নিজেদের ঝালাই করে নেওয়া এবং কন্ডিশনের সঙ্গে মানিয়ে নেওয়ার বড় সুযোগ। কিন্তু এক ম্যাচ হাতে রেখে ৪-১ ব্যবধানে সিরিজ হেরে সব কেমন ওলট-পালট হয়ে গেছে শ্রীলঙ্কার। স্বাগতিকদের কাছে এমন বিধ্বস্ত হওয়ায় বিশ্বকাপের আগে দুশ্চিন্তা বেড়ে গেছে শ্রীলঙ্কার প্রধান নির্বাচক সনাৎ জয়াসুরিয়ার, ‘নিউজিল্যান্ডে দলের যা পারফরম্যান্স তাতে আমি মোটেও সন্তুষ্ট নই। অনেকগুলো জায়গায় উন্নতি করতে হবে। আগামী কয়েক দিনে আমাদের কাজ হচ্ছে সেসব জায়গাগুলো খুঁজে বের করা।’ সিরিজের প্রথম ও পঞ্চম ওয়ানডেতে নিউজিল্যান্ড জিতেছে ১০১/৫ ও ৯৩/৫ হয়ে যাওয়ার পরও। দায়টা তাই বোলারদের ওপরই বেশি দিচ্ছেন জয়াসুরিয়া, ‘বড় দুশ্চিন্তা বোলারদের নিয়ে। বিশ্বকাপের আগে তাদের ফর্মে ফিরতে হবে।’ অবশ্য এসবের মধ্যেও এই সিরিজ থেকে একটা প্রাপ্তিও দেখছেন সাবেক শ্রীলঙ্কান অলরাউন্ডার, ‘একমাত্র ইতিবাচক দিক হচ্ছে আমরা নিউজিল্যান্ডের বিপক্ষে খেলছি, বিশ্বকাপেও আমাদের প্রথম ম্যাচটা তাদের বিপক্ষেই।’ ক্রিকইনফো।	1
‘দুর্ভাগা’ বেইলি ত্রিদেশীয় সিরিজেই শুধু তিনি অস্ট্রেলিয়ার অধিনায়ক নন, মাইকেল ক্লার্কের অনুপস্থিতিতে বিশ্বকাপের প্রথম ম্যাচেও দলকে নেতৃত্ব দেবেন। কিন্তু কী দুর্ভাগ্য জর্জ বেইলির! চোট কাটিয়ে ক্লার্ক ফিরলে আবার তাঁকেই দল থেকে বাদ পড়তে হতে পারে! দুর্দান্ত ফর্মে থাকা স্টিভেন স্মিথকে তো আর বাদ দেওয়া যাবে না। বেইলির অনুপস্থিতিতে এই সিরিজেই একটা ম্যাচে দলের নেতৃত্ব পেয়ে দুর্দান্ত এক সেঞ্চুরি করে ম্যাচ জিতিয়েছেন স্মিথ। অন্যদিকে দুই ম্যাচ খেলে মাত্র ১৫ করেছেন বেইলি। অস্ট্রেলিয়ার ওয়ানডে অধিনায়ক তাই ব্যাপারটাকে নিচ্ছেন খুব স্বাভাবিকভাবেই, ‘যদি আমি রান করতে না পারি, আর ক্লার্ক দলে ফেরে তাহলে আমার কোনো সমস্যা নেই। এটাই তো খেলার নিয়ম। কেউ রান করবে, কেউ করবে না। কেউ খেলবে, কেউ খেলবে না। ক্লার্ক ফিরলে একজন ব্যাটসম্যানকে তো জায়গা হারাতেই হবে।’ এএপি।	1
এক ম্যাচ আগেই সিরিজ কিউইদের সেঞ্চুরি থেকে ৩ রান দূরে থেমে গেলেন কেন উইলিয়ামসন, ৪ রানের জন্য সেঞ্চুরি হলো না রস টেলরের। ডানেডিনে কাল শ্রীলঙ্কার সবচেয়ে বড় সাফল্য হচ্ছে এই দুই কিউই ব্যাটসম্যানকে সেঞ্চুরিবঞ্চিত রাখা! বাকি গল্পটা আগের ওয়ানডেগুলোর মতোই। নিউজিল্যান্ডের ৩১৫ রান তাড়া করতে নেমে ৫৭ বল বাকি থাকতেই শ্রীলঙ্কা থেমে গেল ১৯৫ রানে। আরও একটা হার। ৪-১ ব্যবধানে এগিয়ে গিয়ে নিউজিল্যান্ড কাল নিশ্চিত করে নিল সিরিজ জয়ও। কারণ সাত ওয়ানডের সিরিজের একটি ম্যাচ পরিত্যক্ত হয়েছে, শেষ ম্যাচটি হবে ২৯ জানুয়ারি। বিশ্বকাপের আগে শ্রীলঙ্কার বিপক্ষে এই সিরিজটাকে নিজেদের দারুণ ছন্দে বাঁধার মঞ্চ হিসেবেই কাজে লাগাচ্ছেন কিউই ব্যাটসম্যানরা। আগের ম্যাচে দুই লোয়ার অর্ডার ব্যাটসম্যান লুক রনকি আর গ্রান্ট এলিয়ট তাণ্ডব চালিয়েছিলেন শ্রীলঙ্কান বোলারদের ওপর। কাল উলিয়ামসন আর টেলর ঠিক ঝড় না তুললেও তৃতীয় উইকেটে দুজনের ১১৭ রানের জুটিটাই বড় রানের ভিত গড়ে দেয় নিউজিল্যান্ডকে। ১৫তম ওভারে ২৭ রানে থাকা উইলিয়ামসনের ক্যাচ ফেলেছিলেন তিলকরত্নে দিলশান। সেটার বড় মূল্যই দিতে হয়েছে শ্রীলঙ্কাকে। শেষ দিকে নেমে ১৪ বলে ২১ রানের দারুণ এক ইনিংস খেলেছেন এলিয়টও। পরে বল হাতে ৪ উইকেট নিয়ে ম্যাচের নায়ক কোরি অ্যান্ডারসন। তাড়া করতে নেমে শ্রীলঙ্কার ব্যাটিং ধসের মধ্যে একাই যা লড়েছেন কুমার সাঙ্গাকারা। ট্রেন্ট বোল্টের বলে ড্যানিয়েল ভেটোরির হাতে ক্যাচ তুলে দেওয়ার আগে ৬৬ বলে ৮১ রান করেন এই উইকেটকিপার-ব্যাটসম্যান। এতে শুধু ব্যবধানই কমেছে, নিউজিল্যান্ডের জয় ঠেকানো যায়নি। ক্রিকইনফো। সংক্ষিপ্ত স্কোর নিউজিল্যান্ড: ৫০ ওভারে ৩১৫/৮ (গাপটিল ২৮, ম্যাককালাম ০, উইলিয়ামসন ৯৭, টেলর ৯৬, অ্যান্ডারসন ৪০, রনকি ১৩, এলিয়ট ২১*, ভেট্টোরি ৩, মিলস ০; প্রসাদ ২/৫৯, দিলশান ১/৪২, হেরাথ ১/৪৫, পেরেরা ১/৮৬)। শ্রীলঙ্কা: ৪০.৩ ওভারে ১৯৫ (থিরিমান্নে ২৯, দিলশান ২১, সাঙ্গাকারা ৮১, জয়াবর্ধনে ৯, করুনারত্নে ২৬, চান্ডিমাল ৯, মেন্ডিস ৩, পেরেরা ২, প্রসাদ ২, হেরাথ ১*, লাকমল ৩; অ্যান্ডারসন ৪/৫২, ম্যাকলেনাহান ২/২৯, বোল্ট ১/৩১)। ফল: নিউজিল্যান্ড ১২০ রানে জয়ী। ম্যান অব দ্য ম্যাচ: কোরি অ্যান্ডারসন।	1
গিলক্রিস্টের পাশে সাঙ্গাকারা থিসারা পেরেরার বলে মার্টিন গাপটিলের ক্যাচ উঠল। উইকেটের পেছন থেকে সেটা ধরেই রেকর্ড বইয়ে নিজের নামটা অ্যাডাম গিলক্রিস্টের পাশে তুলে নিলেন কুমার সাঙ্গাকারা। ওয়ানডেতে সবচেয়ে বেশি ডিসমিসালের রেকর্ড এখন এই দুই উইকেটকিপারের (৪৭২)। ২০০৮ সালে সব ধরনের ক্রিকেট থেকে অবসর নেওয়া গিলক্রিস্ট ২৮৭ ম্যাচে উইকেটের পেছনে থেকে ক্যাচ নিয়েছেন ৪১৭টি, সঙ্গে ৫৫টি স্টাম্পিংও রয়েছে তাঁর। ডানেডিনে কাল তাঁকে স্পর্শ করা সাঙ্গাকারা ৩৯৬ ম্যাচে ৩৭৬টি ক্যাচের পাশাপাশি স্টাম্পিং করেছেন ৯৬টি। অবশ্য উইকেটকিপার ও ফিল্ডার হিসেবে এরই মধ্যে গিলক্রিস্টকে ছাড়িয়ে গেছেন তিনি। ৪৭২টি ডিসমিসালের বাইরে ফিল্ডার হিসেবেও ১৯টি ক্যাচ আছে সাঙ্গাকারার।	1
অন্যকলাম সেলফিকে ‘হ্যাঁ’ ম্যাচ জেতা তো খেলোয়াড়দের কাজ, তারা টাকাই পায় এটার জন্য। জিতলে এত ঘটা করে উদ্যাপন করার কী আছে? আর্সেনালের ফুটবলারদের ‘সেলফি-প্রীতি’ দেখে তিতিবিরক্ত হয়ে প্রশ্নটা তুলেছিলেন লিভারপুলের সাবেক ডিফেন্ডার জেমি ক্যারাঘার। ম্যাচ জয়ের পর ড্রেসিংরুমে গিয়ে সেলফি তোলাটা যেন অভ্যাসই হয়ে গেছে ওজিলদের। ক্যারাঘার বলেছিলেন, ব্যাপারটা ছেলেমানুষি ধরনের! তবে কোচ আর্সেন ওয়েঙ্গার কিন্তু এটাকে খারাপ চোখে দেখছেন না। তবে মনে করিয়ে দিয়েছেন, এটা যেন বাড়াবাড়ি হয়ে না যায়। এই তো কিছুদিন আগে ফ্রান্সেসকো টট্টি মাঠেই সেলফি তুলে তোলপাড় ফেলে দিয়েছেন। ওয়েঙ্গার মনে করেন, ওটা বাড়াবাড়ি। আর্সেনালের কোচের কথা, সীমার মধ্যে থাকলে এক-আধটু সেলফি তোলা যেতেই পারে। আর জয় উদ্যাপন তো খারাপ কিছু নয়। কোচের সবুজসংকেত পেয়ে সানচেজরা আটঘাট বাঁধতেই পারেন! মেইল অনলাইন। ‘ভি’ ফর ভিকা মেলবোর্নে এলে এই একটা বিষয় নিয়ে একটু দ্বিধাদ্বন্দ্বে পড়ে যান ভিক্টোরিয়া আজারেঙ্কা। তাঁর নামের আদ্যক্ষর ‘ভি’ হওয়ায় তাঁকে সংক্ষেপে ভিকা ডাকা যায়, কিন্তু কিছুতেই তা ভিকি হতে পারে না। অথচ ইয়ারা নদীর তীরে টেনিস খেলতে এলে মানুষজন ভিকি নামেই ডাকে তাঁকে। আগে কিছু বলেননি, কিন্তু এ নিয়ে এবার আর না বলে পারলেন না। পরশু শেষ ষোলো নিশ্চিত করার পর সংবাদমাধ্যমের সঙ্গে কথা বলার সময় সামনে নিয়ে এলেন ব্যাপারটা, ‘জানি না কেন এখানকার মানুষজন আমাকে ভিকি ডাকে। ভিকি আমার নাম নয়। এটা হবে ভিকা।’ বেলারুশ প্রতিযোগীকে এখন থেকে নিশ্চয়ই আর ভিকি নামে ডাকবে না অস্ট্রেলিয়া। অন্তত, এটাই প্রত্যাশা আজারেঙ্কার। এএফপি। ভুল করে... যুক্তরাষ্ট্রের বেন উইলিয়ামস কারও সাতপাঁচে নেই। কিন্তু দুই দিন আগে ফেসবুক খুলে তাঁর তো রীতিমতো ভড়কে যাওয়ার দশা। ইনবক্স ভর্তি হয়ে আছে একগাদা বার্তায়। তার মধ্যে বেশ কিছু অকথ্য গালিগালাজ। অগুনতি লোক বন্ধু হওয়ার অনুরোধ জানিয়েছে। উইলিয়ামস গুনে শেষ করতে পারলেন না, সংখ্যাটা হাজার ছাড়িয়ে গেছে। সবাই আবার ইরানের। কী এমন করেছেন যে কারণে ইরানিদের এমন রোষ তাঁর ওপর? উইলিয়ামস হাতড়ে বেরিয়েও কোনো কূলকিনারা পাচ্ছিলেন না। পরে জানা গেল, এশিয়ান কাপে ইরান-ইরাক কোয়ার্টার ফাইনালের রেফারির নামও বেন উইলিয়ামস। ইরানের দাবি, উইলিয়ামস নামের ওই রেফারির ভুলের কারণেই ইরানকে হারতে হয়েছে। ইরানিরা ফেসবুক তন্ন তন্ন করে বেন উইলিয়ামসকে খুঁজে পেয়েছে ঠিকই, তবে ভুল লোককে। ব্যস, ক্ষোভের লক্ষ্যবস্তু হিসেবে বেছে নেওয়া হলো তাঁকেই। নকল জন এশিয়ান কাপ বলে যে কিছু একটা চলছে, সেটাই জানতেন না! এএফপি।	1
তিন সেঞ্চুরির দিনে শরীফ একেকটা উইকেট পাচ্ছিলেন আর মেতে উঠছিলেন উল্লাসে। তা এই ম্যাচে মোহাম্মদ শরীফের এমনিতেই একটু বেশি রোমাঞ্চিত থাকার কথা। প্রথম শ্রেণির ক্রিকেটে এটা যে তাঁর শততম ম্যাচ! কিন্তু শরীফও কি জানতেন মিরপুর শেরেবাংলা স্টেডিয়ামে ১৬তম জাতীয় লিগের এই মাইলফলক ম্যাচটাকে তিনি স্মরণীয় করে রাখতে যাচ্ছেন দারুণ এক সাফল্যে? ২৪ রানে ৬ উইকেট নিয়ে বলতে গেলে ঢাকার অধিনায়ক শরীফ একাই শেষ করে দিয়েছেন বরিশালের ইনিংস। বরিশালকে ১৩৯ রানে থামিয়ে দিয়ে প্রথম দিন শেষে ঢাকার সংগ্রহ বিনা উইকেটে ১৮০। লিগের প্রথম ম্যাচেই সেঞ্চুরি করে অপরাজিত ওপেনার রনি তালুকদার (১০৩*)। প্রথম দিনে সেঞ্চুরি হয়েছে আরও দুটি। ফতুল্লা স্টেডিয়ামে চট্টগ্রামের বিপক্ষে নাঈম ইসলামের ১০৭ রানের সৌজন্যে কম রানে অলআউটের লজ্জা এড়িয়েছে রংপুর। দিন শেষে রান ৮ উইকেটে ২১৮। অন্য সেঞ্চুরিটি ঢাকা মহানগরের ওপেনার মেহেদি মারুফের। বিকেএসপি-৩ নম্বর মাঠে তাঁর ১৪১ রান তিন শ (৩০২) পার করিয়েছে দলকে। দিন শেষে বিনা উইকেটে ৮ রান রাজশাহীর। বিকেএসপি-২ নম্বর মাঠের অন্য ম্যাচে সিলেটের বিপক্ষে প্রথম দিনে ৪ উইকেটে ২৮০ রান করেছে খুলনা। ঢাকা বিভাগ-বরিশাল শেরেবাংলা স্টেডিয়ামের উইকেটে বল ভালোই উঠছিল। তবে বাউন্সটা এমন নয় যে ব্যাটসম্যানরা খেলতে পারবেন না। মাঠে থাকা নির্বাচক হাবিবুল বাশারের পর্যবেক্ষণ, ‘এ রকম বাউন্সেই তো ব্যাটিং করতে সুবিধা...।’ অথচ বরিশালের ব্যাটসম্যানদের জন্য কঠিন হয়ে দাঁড়াল ওই স্বাভাবিক বাউন্সই! ১৮ রানের মধ্যে দুই ওপেনারকেই ফিরিয়ে ধ্বংসযজ্ঞের শুরুটা শরীফের হাতে। ৫-৩-৮-২—প্রথম স্পেলটাই যথেষ্ট ভীতিজাগানিয়া হলেও বরিশালের ব্যাটসম্যানরা শরীফের রুদ্রমূর্তি বেশি দেখল ৪.৩ ওভারের শেষ স্পেলে। মাত্র ১৪ রানে শেষ ৫ উইকেট হারায় বরিশাল, ওই স্পেলে যার চারটাই নেন শরীফ। শরীফের পর ঢাকার দুই ওপেনারও বরিশালের দিনটাকে দুঃস্বপ্নের করে দিতে ভূমিকা রেখেছেন। চা-বিরতির পর ব্যাটিংয়ে নেমে আবদুল মজিদ (৭০*) ও রনি দিন শেষ হওয়ার আগ পর্যন্ত যে ৩৯ ওভার ব্যাট করলেন, তাতে ৬ বোলার ব্যবহার করেও ব্যর্থ বরিশাল অধিনায়ক কামরুল ইসলাম। প্রথম শ্রেণির ক্রিকেটে নিজের চতুর্থ সেঞ্চুরির ইনিংসের শুরুতে একটু মারমুখী থেকে রনি ফিফটি করেছেন ৪৩ বলে। তবে সেঞ্চুরি পূর্ণ করতে খেলেছেন ১১০ বল। চট্টগ্রাম-রংপুর অষ্টম ওভারের দ্বিতীয় বলে ওপেনার লিটন কট বিহাইন্ড। এক বল পর এলবিডব্লু হয়ে ফেরেন ওয়ান ডাউনে নামা তারিক আহমেদও। আরেক ওপেনার সায়মনকেও এলবিডব্লু করে চট্টগ্রামের পেসার মনিরুজ্জামান তাঁর তৃতীয় আঘাতটা হানেন ইনিংসের ১৪তম ওভারে। ৩২ রানে ৩ উইকেট হারিয়ে রীতিমতো খোঁড়াতে থাকা রংপুর লাঞ্চ করতে যায় ওই ৩ উইকেটে ৪৯ রান নিয়ে। কিন্তু নাঈমের সেঞ্চুরি এই যাত্রা বাঁচিয়ে দেয় তাদের। প্রথম শ্রেণির ক্রিকেটে এটা তাঁর ১৪তম ও জাতীয় লিগে ১২তম সেঞ্চুরি। চতুর্থ উইকেটে মাহমুদুল হাসানের (৩০) সঙ্গে ৬০ ও সপ্তম উইকেটে মোহাম্মদ সোহরাওয়ার্দীর (৩৬*) সঙ্গে ৭১ রানের জুটি গড়েন নাঈম। রাজশাহী-ঢাকা মহানগর ঢাকা মহানগরের ইনিংসের মেরুদণ্ড হয়ে ছিল প্রথম শ্রেণির ক্রিকেটে মেহেদির প্রথম সেঞ্চুরিটা। ৮০ রানে ৩ উইকেট পড়ার পর চতুর্থ ও পঞ্চম উইকেটে আসিফ আহমেদ ও মেহরাব জুনিয়রের সঙ্গে গড়েছেন ১০৭ ও ৭৫ রানের জুটি। কিন্তু মেহেদির বিদায়ের পরই তাসের ঘর ঢাকা মহানগরের ইনিংস! পাঁচ নম্বর ব্যাটসম্যান হিসেবে যখন আউট হন ওপেনার মেহেদি, দলের রান ২৬২। ঢাকা মহানগর এরপর আর মাত্র ৪০ রান যোগ করেই অলআউট। তাতে মূল ভূমিকা অবশ্যই সানজামুল ইসলামের। মেহেদিকে কট বিহাইন্ড করার পর ঢাকা মহানগর দলের শেষ ৫ উইকেটের আরও দুটি গেছে রাজশাহীর এই বাঁহাতি স্পিনারের দখলে। খুলনা-সিলেট খুলনার সামনে বড় রানের দরজা খুলে দিয়েছেন দলের টপ-মিডলঅর্ডার ব্যাটসম্যানরা। দিন শেষে ১ রানে অপরাজিত নুরুল হাসান ছাড়া আর যে পাঁচ ব্যাটসম্যান ব্যাটিং করেছেন তাঁদের মধ্যে ফিফটি করেছেন চারজনই। অবশ্য ফিফটির পর ইনিংসটাকে আরও বড় করতে পারেননি কেউই। যা একটু সম্ভাবনা বাঁচিয়ে রেখেছেন দিন শেষে ৫৫ রানে অপরাজিত তুষার ইমরান। সংক্ষিপ্ত স্কোর ঢাকা মহানগর ১ম ইনিংস: ৮৫.১ ওভারে ৩০২ (মেহেদি ১৪১, আসিফ ৪৪, মেহরাব জুনিয়র ৩৭, শামসুর ২২, সৈকত ২১; সানজামুল ৪/৯৮, ফরহাদ ৩/৪৮, মুক্তার ২/৩৯, দেলোয়ার ১/২০)। রাজশাহী ১ম ইনিংস: ৩ ওভারে ৮/০ (মিজানুর ৭*, জহুরুল ১*)। রংপুর ১ম ইনিংস: ৮৯ ওভারে ২১৮/৮ (নাঈম ১০৭, সোহরাওয়ার্দী ৩৬, মাহমুদুল ৩০; মনিরুজ্জামান ৩/৩৮, ফয়সাল ২/৩০, আলাউদ্দিন ২/৩৪, নূর হোসেন ১/৪৮)। খুলনা ১ম ইনিংস: ৯০ ওভারে ২৮০/৪ (ইমরুল ৬৩, অমিত ৬০, মিঠুন ৫৭, তুষার ৫৫*, রবিউল ২৫; অলক ১/২২, সাদিকুর ১/৫৪, এনামুল ১/৫৫, নাবিল ১/৬১)। বরিশাল ১ম ইনিংস: ৫০.৩ ওভারে ১৩৯ (ফজলে রাব্বি ৫২, আল আমিন ৩০; শরীফ ৬/২৪, শাহাদাত ২/৪০, শুভাগত ১/২১, অপু ১/৩১)। ঢাকা ১ম ইনিংস: ৩৯ ওভারে ১৮০/০ (রনি ১০৩*, মজিদ ৭০*)।	1
বালক দ্বৈতে রানার্সআপ বাংলাদেশ আইটিএফ অনূর্ধ্ব-১৪ টেনিস টুর্নামেন্টের ডিভিশন-২-এর খেলায় বালক দ্বৈতে রানার্সআপ হয়েছে বাংলাদেশ। ভিয়েতনামে গতকাল শেষ হয়েছে এই প্রতিযোগিতা। এতে বালক দ্বৈতে জুটি গড়ে খেলেছে বাংলাদেশের মোহাম্মদ ইশতিয়াক আহমেদ ও নাইমুল ইসলাম। এই জুটি প্রথম রাউন্ডে হারিয়েছে মিয়ানমারের ইয়ে মিন ও কুয়াং খান্ট জুটিকে। কোয়ার্টার ফাইনালে নেপালের লামা ও বজ্রচারিয়া জুটি, সেমিফাইনালে লিবিয়ার সাদেক ও সিরিয়ার সালিম জুটিকে হারিয়ে ফাইনালে উঠে তারা হেরে গেছে ভিয়েতনামের ভান ভুয়াং ও জোয়েন থাইয়ের কাছে। বালক এককে ইশতিয়াক হয়েছে চতুর্থ। ইশতিয়াক প্রথম রাউন্ডে নেপালের লামা রঞ্জনকে, দ্বিতীয় রাউন্ডে লিবিয়ার সাদেক জালালকে, কোয়ার্টার ফাইনালে শ্রীলঙ্কার সিলভা আসেনকে হারিয়ে সেমিফাইনালে ভিয়েতনামের ভো হং হুয়াংয়ের কাছে হেরে গেছেন। প্রতিযোগিতায় ১৬টি দেশের ৩২ জন বালক ও ২৮ জন বালিকা অংশ নিয়েছে।	1
ক্ষমা চাইলেন রোনালদো কাজটা করেই ক্রিস্টিয়ানো রোনালদো বুঝতে পেরেছিলেন, বড় ভুল হয়ে গেছে! তাই মাথা নিচু করেই মাঠ ছেড়েছেন। ম্যাচ শেষ হওয়ার খানিক পরেই সিআর-সেভেনের টুইট, ‘আমি আমার কাণ্ডজ্ঞানহীন কাজের জন্য সবার কাছে ক্ষমা চাচ্ছি। বিশেষ করে এডিমারের কাছে।’ কিন্তু অনুতাপ করার মতো কী এমন করেছেন রোনালদো? ঘটনাটা এখন প্রায় সবার জানা। পরশু কর্দোবার সঙ্গে ম্যাচে রোনালদো নিজেকে হারিয়ে খুঁজছিলেন। শেষ পর্যন্ত ৮২ মিনিটে মেজাজ হারিয়ে চড় ও লাথি মেরে বসেন প্রতিপক্ষের লেফটব্যাক এডিমারকে। রেফারি খুব কাছেই দাঁড়িয়ে ছিলেন, লাল কার্ড দেখানো ছাড়া উপায় ছিল না। ভাগ্য ভালো, রিয়ালকে এটির মূল্য দিতে হয়নি। শেষ বাঁশির তিন মিনিট আগে পাওয়া পেনাল্টি থেকে গোল করে ২-১-এ দলকে জিতিয়েছেন গ্যারেথ বেল। এই জয় এখনো লা লিগার শীর্ষেই রেখেছে রিয়ালকে। ম্যাচ শেষে অবধারিতভাবে এই প্রশ্নের মুখোমুখি হয়ে রিয়াল কোচ কার্লো আনচেলত্তি বলেছেন, ‘আমি কিছুই দেখিনি। আমি ওর (রোনালদো) সঙ্গে এখনো কথা বলিনি। কী হয়েছে সেটা আমি বলতে পারছি না।’ পরে গ্যারেথ বেল সতীর্থের পাশেই দাঁড়িয়েছেন, ‘রোনালদো তার লাল কার্ড নিয়ে খুবই হতাশ। তবে ফুটবলে এ রকম হতেই পারে।’ কিন্তু রোনালদোর এই আচরণ আবার এডিমার ক্ষমা করে দিয়েছেন, ‘রোনালদোর মাথা হয়তো একটু গরম হয়ে গিয়েছিল। সে একটু হতাশও হয়েছিল। ওর কিছুই ঠিকঠাক হচ্ছিল না। কিন্তু এটা আমাদের যে কারও হতে পারে। আমি ওকে ক্ষমা করে দিয়েছি, কোনো রাগ পুষে রাখছি না।’ এডিমার ক্ষমা করে দিলেও নিয়মের নিগড় থেকে রোনালদো রেহাই পাবেন না। মাঠে অভব্য আচরণের জন্য তাঁর তিন ম্যাচ নিষিদ্ধ হওয়ার কথা। তবে স্প্যানিশ দৈনিক মার্কা জানাচ্ছে, রেফারি আলেহান্দ্রো হার্নান্দেজ তাঁর প্রতিবেদনে ইচ্ছে করে লাথি মারার ব্যাপারটা উল্লেখ করেননি। সেটা হলে রোনালদো এক ম্যাচের ওপর দিয়েই পার পেয়ে যেতে পারেন! রিয়াল পয়েন্ট হারালে বার্সেলোনার রাতটা সব দিক দিয়েই দুর্দান্ত হতে পারত। মাঠে এলচেকে ৬-০ গোলে উড়িয়ে দিয়েছে বার্সেলোনা। লিওনেল মেসি ও নেইমার দুটি করে গোল করেছেন, করিয়েছেনও। বার্সার অন্য দুটি গোল পিকে ও পেদ্রোর। ২১ গোল নিয়ে রোনালদোর (২৮) সঙ্গে ব্যবধান কমিয়ে এনেছেন মেসি। ম্যাচ শেষে নেইমারের কথা থেকে বোঝা যায়, দলের এখন উত্তুঙ্গ আত্মবিশ্বাস, ‘এ রকম খেলতে থাকলে আমাদের হারাটা কঠিন।’ এএফপি, গোলডটকম।	1
অজুহাত নেই মরিনহো-পেলেগ্রিনির স্টামফোর্ড ব্রিজের গ্যালারিতে ব্র্যাডফোর্ডের লাল-হলুদ জার্সি পরা কজন সমর্থক ছিল? বা ইতিহাদ স্টেডিয়ামে মিডলসবরো আক্রমণে গেলে কতজন চেঁচাচ্ছিল? হাজার খানেকও হবে কি না সন্দেহ। তবে ব্র্যাডফোর্ড-মিডলসবরোর খেলোয়াড়দের কাছে সেটাই ছিল লাখো কণ্ঠের কোরাস। চেলসি ও ম্যানচেস্টার সিটিকে তাদের মাঠে হারিয়ে দেওয়া, তাও আবার একই দিনে, ইংলিশ লিগের নিচু সারির দুই ক্লাবের মধ্যে পরশু অন্য কোনো শক্তি ভর করেছিল! ইংল্যান্ডেই এমন অঘটনের রাত আগে এসেছে কিনা সন্দেহ। ২০০৮ সালের পর প্রিমিয়ার লিগের বাইরে কোনো দলের কাছে চেলসি হারেইনি। সেই চেলসিই তৃতীয় বিভাগের ব্র্যাডফোর্ড সিটির কাছেই এফএ কাপের চতুর্থ রাউন্ডে ৪-২ গোলে হেরে গেল। অথচ প্রথমে দুই গোলে এগিয়ে গিয়েছিল স্বাগতিকেরাই। এমন একটা ম্যাচের পর অজুহাত খোঁজাটা বুদ্ধিমানের কাজ নয়। চেলসি কোচ হোসে মরিনহো অকপটে স্বীকার করলেন, ‘আমি খুবই লজ্জিত। আমার মনে হয় খেলোয়াড়দেরও একই অনুভূতি হওয়া উচিত। এক দিক দিয়ে দেখলে এটাই ফুটবলের সৌন্দর্য, এফএ কাপের মাহাত্ম্য। কিন্তু আগের দিন যে শব্দটা ব্যবহার করেছিলাম সেটা আমি আবারও করতে চাচ্ছি, এটা একটা লজ্জা।’ প্রিমিয়ার লিগ শীর্ষে থাকা চেলসি এই প্রতিযোগিতাকে বেশি হালকাভাবে নিয়েছেন কি না সেই প্রশ্নও উঠেছিল। মরিনহো অবশ্য সেটা স্বীকার করেন না, ‘প্রিমিয়ার লিগ অবশ্যই অগ্রাধিকার পাবে। কিন্তু আমরা পেশাদারভাবে ও গুরুত্বের সঙ্গেই ম্যাচটা নিয়েছিলাম। এফএ কাপকে আমরা অবহেলা করেছি এ কথা বলার উপায় নেই। আমরা হেরেছি, এটাই সত্যি।’ সামনেই লিভারপুলের সঙ্গে লিগ কাপের সেমিফাইনাল, এরপর ম্যানচেস্টার সিটির সঙ্গে প্রিমিয়ার লিগের ম্যাচ। চেলসির এই ধাক্কাটা এর চেয়ে বাজে সময়ে আর আসতে পারত না! দ্বিতীয় বিভাগের মিডলসবরোর কাছে প্রিমিয়ার লিগ চ্যাম্পিয়ন সিটির ২-০ গোলের হারটাও কম বিস্ময়কর নয়। সিটি কোচ ম্যানুয়েল পেলেগ্রিনিকে অবশ্য অন্যদিক দিয়ে আক্রমণের ঝাপটা সইতে হচ্ছে। গত সপ্তাহে অনুশীলন করতে আরব আমিরাতে উড়ে গিয়েছিলেন আগুয়েরোরা। শুক্রবার সেখান থেকে ফেরার ১৯ ঘণ্টার মধ্যে নামতে হয়েছে মাঠে। খেলোয়াড়েরা কি সে জন্যই খানিকটা ক্লান্ত ছিলেন? পেলেগ্রিনি সেটি মানেননি, ‘আমার এ রকম মনে হয় না। আপনি এ রকম মনে করতেই পারেন। আমরা কিন্তু গোল করার ছয় থেকে সাতটা সুযোগ পেয়েছিলাম।’ এএফপি।	1
দিনবদল এবার ইংলিশ এফএ কাপে আনুষ্ঠানিকভাবেই ব্যবহার করা হচ্ছে থ্রিজি কৃত্রিম টার্ফ। অথচ ১৯৯৫ সালে রীতিমতো ঘটা করেই কৃত্রিম টার্ফ নিষিদ্ধ করেছিল এফএ।	1
কুয়েত গেলেন বাকি ও শোভন আগামী ৮-১৬ এপ্রিলে দক্ষিণ কোরিয়ায় হবে বিশ্বকাপ শ্যুটিং। এই প্রতিযোগিতাকে সামনে রেখে প্রস্তুতি শুরু হয়েছে গত ডিসেম্বর থেকেই। তবে বিশ্বকাপে যাওয়ার আগে আরেকটি বড় আন্তর্জাতিক আসরে খেলতে পরশু কুয়েতে গেলেন দুই শ্যুটার আবদুল্লাহ হেল বাকি ও শোভন চৌধুরী। কুয়েতের আন্তর্জাতিক গ্রাঁ প্রিতে ১০ মিটার এয়ার রাইফেলে খেলবেন তাঁরা। প্রতিযোগিতা শেষ হবে ৩১ জানুয়ারি।	1
টিটির ব্যস্ত সূচি আগামী কয়েক মাস বেশ ব্যস্ত সময় কাটাবে টেবিল টেনিস ফেডারেশন। ১৮-২০ ফেব্রুয়ারি চলবে পুরুষ ও মহিলা একক টুর্নামেন্ট। মূলত খেলোয়াড়দের র্যাঙ্কিং বাড়িয়ে নেওয়ার জন্যই হবে এই প্রতিযোগিতা। এরপর ২৫-২৮ ফেব্রুয়ারি হবে ঢাকা মহানগর স্কুল টেবিল টেনিস টুর্নামেন্ট। ৪ এপ্রিল শুরু হবে ৩৫তম জাতীয় টেবিল টেনিস প্রতিযোগিতা।	1
হল অব ফেমে গিলি-রাইডার অ্যাডাম গিলক্রিস্ট জায়গা পেলেন অস্ট্রেলিয়ান ক্রিকেটের হল অব ফেমে। তাঁর সঙ্গেই হল অব ফেমে জায়গা পেয়েছেন সাবেক অস্ট্রেলিয়ান অলরাউন্ডার জ্যাক রাইডারও। এ দুজনকে নিয়ে অস্ট্রেলিয়ান ক্রিকেটের হল অব ফেমের সদস্যসংখ্যা ৪১ জন। অ্যাডাম গিলক্রিস্টের তুলনায় রাইডারের নামটা একটু অপরিচিতই মনে হতে পারে এ প্রজন্মের ক্রিকেটপ্রেমীদের কাছে। অস্ট্রেলিয়ার ১৮তম টেস্ট অধিনায়ক রাইডার না-ফেরার দেশে চলে গেছেন ১৯৭৭ সালেই। প্রয়াত এই অলরাউন্ডার দেশের হয়ে ২০ টেস্টে ৫১.৬২ গড়ে রান করেছেন ১৩৯৪। ক্রিকইনফো।	1
উইন্ডিজের রোমাঞ্চকর জয় ১৮ বলে দরকার ২৪ রান। হাতে ২ উইকেট। ওয়েস্ট ইন্ডিজের সমীকরণটা আরও কঠিন হয়ে গেল ৪৮তম ওভারের প্রথম বলেই কার্লোস ব্রাফেট রানআউট হয়ে যাওয়ায়। অসম্ভব এক রান নিয়ে আন্দ্রে রাসেলকে স্ট্রাইক দিতে গিয়েই রানআউট ব্রাফেট। ৩৩ বলে ৪০ রান করে অপরাজিত রাসেল স্ট্রাইক পেলেন তৃতীয় বলে। এবং এসেই লংঅন দিয়ে বিশাল ছয়। অ্যারন ফাঙ্গিসোর করা পরের বলটাও লংঅন দিয়ে উড়ে গেল সীমানা ছাড়িয়ে। ওভার শেষে সমীকরণটা নেমে এল ১২ বলে ৭ রানে। কাইল অ্যাবটের প্রথম বলে চার মারার পর তৃতীয় বলে ছক্কা মেরেই দলকে দুর্দান্ত এক জয় এনে দিলেন রাসেল। চতুর্থ ওয়ানডেটা ১ উইকেটে জিতেই সিরিজে প্রথম জয়ের স্বাদ পেল ওয়েস্ট ইন্ডিজ। রাসেল অপরাজিত থাকেন ৪০ বলে ৬৪ রান করে। এ ছাড়া ফিফটি পেয়েছেন মারলন স্যামুয়েলস (৬৮) ও ড্যারেন স্যামি (৫১)। এর আগে দক্ষিণ আফ্রিকা ৮ উইকেটে ২৬২ রান করে ডেভিড মিলারের প্রথম ওয়ানডে সেঞ্চুরির সৌজন্যে। ৬ ওভারে ৩২ রান তুলতেই নেই ৩ উইকেট। ডেভিড মিলার উইকেটে এলেন তখনই। কাল পোর্ট এলিজাবেথে দক্ষিণ আফ্রিকান ব্যাটসম্যান ড্রেসিংরুমে ফিরলেন অপরাজিত থেকেই নামের পাশে ১৩০ রান লিখে। মিলারের ১৩৩ বলের ইনিংসে ছিল ১১টি চার ও ৩টি ছয়। প্রোটিয়া ইনিংসে দ্বিতীয় সর্বোচ্চ ৪৩ রান জেপি ডুমিনির। ক্রিকইনফো, টেন ক্রিকেট।	1
আজ বিএসজেএর ‘অ্যাওয়ার্ডস নাইট’ সেই ১৯৭৯ সাল থেকে বর্ষসেরা ক্রীড়া পুরস্কার দিয়ে আসছে বাংলাদেশ স্পোর্টস জার্নালিস্ট অ্যাসোসিয়েশন (বিএসজেএ)। এবার চার বছর জমে থাকা পুরস্কার দেওয়া হবে। আজ সন্ধ্যা ছয়টায় বঙ্গবন্ধু জাতীয় স্টেডিয়ামসংলগ্ন আইভি রহমান সুইমিংপুলের মঞ্চে হবে এই পুরস্কার বিতরণী অনুষ্ঠান। ২০০৯ থেকে ২০১২ সাল পর্যন্ত চার বছরের ৬৫ জন ক্রীড়া ব্যক্তিত্ব ও পৃষ্ঠপোষককে বর্ষসেরা হিসেবে মনোনীত করেছে বিএসজেএ।	1
ক্ষোভ ঝাড়লেন ধোনি স্পট ফিক্সিং-কাণ্ডে মুকুল মুডগাল কমিটি যে ১৩ ক্রিকেটারের নাম গোপন খামে ভরে দিয়েছিল সুপ্রিম কোর্টকে, তার মধ্যে মহেন্দ্র সিং ধোনির নামও ছিল বলে গুঞ্জন উঠেছিল। এমনকি তদন্তের অংশ হিসেবে ধোনিকে জিজ্ঞাসাবাদও করা হয়েছিল। তবে ২২ জানুয়ারি সুপ্রিম কোর্টের রায়ে স্বস্তির নিঃশ্বাসই ফেলেছেন ভারতের ওয়ানডে অধিনায়ক। চেন্নাই সুপার কিংসের কর্মকর্তা গুরুনাথ মায়াপ্পন দোষী সাব্যস্ত হলেও ধোনির নাম আসেনি অভিযুক্ত হিসেবে। এত দিন এ বিষয়ে তাঁর নাম জড়িয়ে যাঁরা গুঞ্জন রটিয়েছেন তাঁদের ওপর তাই কিছুটা ক্ষোভ ঝাড়লেন ধোনি, ‘ভারতীয় ক্রিকেটে বিতর্কিত কিছু ঘটলেই আমার নাম উঠে আসে৷ এই ব্যাপারটা শেষ হয়েছে। কিন্তু আবার নতুন কিছু হয়তো ঘটবে। কিছু না থাকলেও আমাকে নিয়ে হয়তো বানানো হবে গল্প৷ আমি এখন এতে অভ্যস্ত হয়ে গেছি।’ স্পট ফিক্সিং মামলার রায়ে সুপ্রিম কোর্ট এন শ্রীনিবাসনকে বেকসুর খালাস দিলেও তিনি কীভাবে একই সঙ্গে বোর্ড সভাপতি ও চেন্নাই সুপার কিংসের স্বত্বাধিকারী ছিলেন সেই প্রশ্ন তুলেছেন। বোর্ডের নির্বাচনে দাঁড়াতে হলে শ্রীনিকে সিএসকে-এর মালিকানা ছাড়তে হবে বলে নির্দেশ দেন আদালত৷ ধারণা করা হয়েছিল, হয়তো ব্যবসায়িক কারণে বোর্ড ছেড়ে চেন্নাই সুপার কিংসের সঙ্গেই থাকবেন শ্রীনি। কিন্তু ভারতীয় সংবাদমাধ্যমে গতকালের গুঞ্জন, বোর্ডের ক্ষমতা ছাড়তে আগ্রহী নন শ্রীনি। দরকার হলে সিএসকের সঙ্গে সম্পর্কের ইতি টেনে তবেই বিসিসিআই সভাপতি পদে নির্বাচন করবেন তিনি এবং সে জন্য বোর্ডে নিজের পক্ষের লোকজনদের নাকি সেভাবেই নির্বাচনের প্রস্তুতি নিতে বলেছেন। ক্রিকইনফো, পিটিআই, এনডিটিভি।	1
দলবদল সারল রহমতগঞ্জ চ্যাম্পিয়নশিপ লিগ থেকে এবার প্রিমিয়ারে সুযোগ পাওয়া রহমতগঞ্জ কাল বাফুফে ভবনে এসে দলবদল সেরেছে। এবারের দলে চেনা মুখ একেবারেই কম। উঠতি তরুণ খেলোয়াড়দেরই বেশি প্রাধান্য দিয়েছে ক্লাবটি। এঁদের মধ্যে গোলরক্ষক মাসুম, ডিফেন্ডার জাহাঙ্গীর, শিমুল, মিডফিল্ডার সোহেল উল্লেখযোগ্য। স্থানীয়দের নাম কাল নিবন্ধন করালেও তারা এখনো বিদেশি কোনো ফুটবলার নেয়নি।	1
জার্সি বিভ্রাট বলুন তো তাঁরা কোন দলের খেলোয়াড়? কেউ নিশ্চয়ই ভাবছেন ঢাকা মহানগর দলের, কেউ বলবেন বরিশালের। মিরপুর শেরেবাংলা স্টেডিয়ামে কাল বরিশাল দলের খেলোয়াড়দের জার্সি দেখে এমন দ্বিধাদ্বন্দ্বেই পড়তে হয়েছিল। জাতীয় লিগ দেশের প্রধান প্রথম শ্রেণির ক্রিকেট আসর। অথচ সেটিরই একটা দলের খেলোয়াড়েরা কিনা একই ম্যাচে পরছেন নানা রকমের জার্সি, একেকজন মাথায় দিচ্ছেন একেক রঙের ক্যাপ! দলের ম্যানেজার আবদুল হাদী রতন অবশ্য এর ব্যাখ্যা দিয়ে মুঠোফোনে বলেছেন, ‘হঠাৎ করে নেওয়া সিদ্ধান্তে লিগ শুরু হয়েছে। তা ছাড়া স্পনসরের লোগোও পেয়েছি দেরিতে। সে জন্য জার্সির অর্ডার দিয়ে এখনো ডেলিভারি পাইনি। আশা করি কাল (আজ) রাতে জার্সি পেয়ে যাব’ প্রথম আলো	1
পঞ্চাশোর্ধ্ব অ্যাডাম গিলক্রিস্টকে ছোঁয়ার দিনে রিকি পন্টিংকে ছাড়িয়ে গেলেন কুমার সাঙ্গাকারা। শ্রীলঙ্কান উইকেটকিপার-ব্যাটসম্যান গিলক্রিস্টকে ছুঁয়েছেন ডিসমিসালে, পন্টিংকে ছাড়িয়েছেন মোট পঞ্চাশোর্ধ্ব ইনিংস খেলায়। কাল ডানেডিনে ষষ্ঠ ওয়ানডেতে ৮১ রান ছিল ওয়ানডেতে সাঙ্গাকারার ১১৩তম ৫০ ছাড়ানো ইনিংস। ২০টি সেঞ্চুরি ও ৯৩টি ফিফটি করা লঙ্কান বাঁহাতির ওপরে আছেন শুধু শচীন টেন্ডুলকার। ৪৯ সেঞ্চুরি ও ৯৬ ফিফটি, ওয়ানডেতে মোট ১৪৫ বার ৫০ ছাড়িয়েছেন টেন্ডুলকার। পন্টিং ৫০ পেরিয়েছেন ১১২ বার। এ ছাড়া ১০০ বারের বেশি ৫০ ছাড়িয়েছেন শুধু জ্যাক ক্যালিস (১০৩ বার)। ওয়ানডেতে ৫০ বারের বেশি ৫০ ছাড়ানো ইনিংস খেলা ব্যাটসম্যান ৪০ জন। এঁদের মধ্যে বাংলাদেশের কেউ নেই। বাংলাদেশের হয়ে সর্বোচ্চ ৩২টি পঞ্চাশোর্ধ্ব ইনিংস খেলেছেন সাকিব আল হাসান (৪ সেঞ্চুরি, ২৮ ফিফটি)।	1
মাশরাফিরা ব্রিসবেনে বাংলাদেশ দলকে বহনকারী বিমান কখন দুবাই পৌঁছাল, কখন দুবাই থেকে দল আবার উড়ল ব্রিসবেনের উদ্দেশে—সবই জানা যাচ্ছিল ফেসবুকের কল্যাণে। বিমানে, বিমানবন্দরে সেলফি তুলে ক্রিকেটারদের অনেকেই সেগুলো পোস্ট করেছেন ফেসবুক, টুইটারে। নাসির হোসেনের সে রকমই এক ফেসবুক স্ট্যাটাস থেকে পরশু রাতে জানা গেল, বাংলাদেশ দল নিরাপদে ব্রিসবেনে পৌঁছে গেছে। একটা লাগেজ দলের সঙ্গে পৌঁছায়নি, এই সামান্য ঝামেলাটুকু ছাড়া দীর্ঘ যাত্রাপথে আর কোনো সমস্যায় পড়তে হয়নি দলকে। ব্রিসবেনে পৌঁছে টিম ম্যানেজার খালেদ মাহমুদ বিসিবির ক্রিকেট পরিচালনা ব্যবস্থাপক সাব্বির খানকে জানিয়েছেন তাঁদের নিরাপদ অবতরণের কথা। অস্ট্রেলিয়া গিয়ে প্রথম দিনটা মোটামুটি বিশ্রামেই কাটিয়েছে মাশরাফি বিন মুর্তজার দল। কাল শুধু একটা টিম মিটিংই হয়েছে। আজ থেকে শুরু হবে অনুশীলন। ব্রিসবেনে বাংলাদেশ দলের ঠিকানা ওকস শার্লট টাওয়ার নামে একটা সার্ভিসড অ্যাপার্টমেন্ট কাম হোটেলে। ফেসবুকে নিজের রুমের জানালা দিয়ে তোলা মাশরাফি বিন মুর্তজার সেলফি দেখেই পরিষ্কার, বহুতল এই ভবনটি কত উঁচু। মুঠোফোনে মাশরাফিই জানালেন, ‘বিল্ডিংটা ৪২ না ৪৩ তলা যেন। আমি আছি ৩২ তলায়। আমাদের ক্রিকেটাররা একেকজন একেক তলায় আছে।’ দীর্ঘ ভ্রমণক্লান্তির পরও দলের সব ক্রিকেটার সুস্থ আছেন বলে জানিয়েছেন অধিনায়ক।	1
আশা নিয়ে ফিরলেন সোহাগ বোলিং অ্যাকশনের পরীক্ষা না থাকলে হয়তো মিরপুর শেরেবাংলা স্টেডিয়ামের চলতি ম্যাচেই বরিশাল দলে দেখা যেত সোহাগ গাজীকে। আর অ্যাকশন নিয়ে সমস্যায় না পড়লে তো অস্ট্রেলিয়া যেতে পারতেন বিশ্বকাপ দলের সঙ্গেই। অথচ সোহাগ আপাতত শুধুই দর্শক! ২৪ জানুয়ারি চেন্নাইয়ে বোলিং অ্যাকশনের পরীক্ষা দিয়ে পরশু দেশে ফিরেছেন সোহাগ। কাল মাঠে এলেন খেলা দেখতে। সাংবাদিকদের মুখোমুখি হয়ে সেখানেই জানালেন তাঁর আশার কথাটা, ‘খালি চোখে দেখে ওখানে সবাই বলেছে, “মনে হয় তুমি অনেক কষ্ট করেছ।” ইতিবাচক কথা বলছে। তাতে আমিও আশাবাদী এবার ভালো কিছু হবে।’ সোহাগ অবশ্য ভুলে যাচ্ছেন না, ‘এর আগেও এ রকম বলা হয়েছিল। তার পরও ফলাফল খারাপ এসেছিল।’ গত ১৯ সেপ্টেম্বর কার্ডিফে বোলিং অ্যাকশনের প্রথম পরীক্ষাটা দিয়েছিলেন সোহাগ। কিন্তু সেখানেও তাঁর অ্যাকশনে ত্রুটি ধরা পড়ে। নিয়ম অনুযায়ী এবারের পরীক্ষার তিন সপ্তাহের মধ্যে ফলাফল জানানোর কথা আইসিসির। চেন্নাইয়ের শ্রী রামাচন্দ্র বিশ্ববিদ্যালয়ে একই দিনে অ্যাকশনের পরীক্ষা দিয়েছেন পাকিস্তানেরর সাঈদ আজমলও। তবে তাঁর সঙ্গে সোহাগের দেখা হয়নি। ফলাফল পাওয়ার আগ পর্যন্ত ঘরোয়া ক্রিকেটে খেলতে পারবেন। সোহাগ তাই তাকিয়ে আছেন জাতীয় লিগের পরের ম্যাচগুলো আর বিসিএলের দিকে। তবে বোলিং অ্যাকশনে এবারও ত্রুটি ধরা পড়লে আগামী এক বছরের মধ্যে আর পরীক্ষাই দিতে পারবেন না, ম্যাচ খেললেও করতে পারবেন না বোলিং। বিশ্বকাপ খেলতে পারছেন না বলে আফসোস আছে। তবে সেটা যখন হচ্ছেই না, মাশরাফি বিন মুর্তজার দলকে দূর থেকে শুভকামনা জানাচ্ছেন এই অফ স্পিনার, ‘ভ্রমণের মধ্যে থাকায় বিষয়টা মাথায় ছিল না। জানতাম যে জাতীয় দল ২৪ তারিখ যাবে। তবে একজন খেলোয়াড় হিসেবে দোয়া করা ছাড়া তো আসলে কিছুই করার নেই আমার। দোয়া করব যেন দল ভালো একটা অবস্থানে যেতে পারে।’ সোহাগের আফসোস আছে আরও একটা, ‘আমি যদি পায়ের সমস্যাটা নিয়ে আরও আগে কাজ করতাম, তাহলে হয়তো এই সমস্যায় পড়তাম না। বিশ্বকাপ দলের সঙ্গেও যেতে পারতাম।’ পরীক্ষার সময় বলের গতি নিজের নিয়ন্ত্রণের মধ্যে ছিল, সোহাগের আশাটা সে কারণেই বেশি, ‘আমার বলের গতি খুব বেশিও ছিল না, আবার খুব কমও ছিল না। ৬০-৭২-এর মাঝামাঝি ছিল। আমার মনে হয় আমার হাত এখন সর্বোচ্চ ৫-৬ ডিগ্রি বাঁকে। এটুকুও না থাকলে স্পিন করানো খুব কঠিন হয়ে যাবে।’	1
বিশ্বকাপের বিতর্ক একটা-দুটো বিতর্ক ছাড়া কি ক্রিকেটের কোনো বড় টুর্নামেন্ট হয়! আর বিশ্বকাপ হলে তো কথাই নেই। আগের ১০টি বিশ্বকাপ সাক্ষী হয়ে আছে এমন অনেক বিতর্কিত ঘটনার। স্মৃতির ভেলায় ভেসে ফিরে তাকানো যাক তেমনই ১১টি বিতর্কিত ঘটনার দিকে গাভাস্কারের ভুতুড়ে ব্যাটিং প্রথম বিশ্বকাপের প্রথম ম্যাচ। আগে ব্যাট করে ৪ উইকেটে ৩৩৪ রান তুলল ইংল্যান্ড। তাড়া করতে নেমে জন স্নোর প্রথম ওভারটা দেখেশুনে কাটিয়ে দিলেন গাভাস্কার। জিওফ আরনল্ডের পরের ওভারটাও কাটালেন ধীরেসুস্থে। এভাবে ১০ ওভার গেল, মারার কোনো লক্ষণই নেই। ২০ ওভার পরে দর্শক তো বটেই, প্রতিপক্ষ খেলোয়াড়েরাও মাথা চুলকাতে শুরু করলেন। কিন্তু গাভাস্কার অনড়! শেষ পর্যন্ত পুরো ৬০ ওভার ব্যাট করে ১৭৪ বলে অপরাজিত ৩৬ রান করেছিলেন ভারতীয় ওপেনার। ভারত করল ৩ উইকেটে ১৩২ রান! কী ভেবে সেদিন ওই রকম ব্যাট করছিলেন গাভাস্কার সেটা আজও রহস্য! হুইটনি-মঈনের দ্বন্দ্ব ১৯৯২ বিশ্বকাপে গ্রুপপর্বে পার্থে পাকিস্তানের ২২০ রান তাড়া করছে অস্ট্রেলিয়া। ৯ উইকেটে ১৬৭ হয়ে যাওয়ার পর ক্রিজে এলেন মাইক হুইটনি। উইকেটের পেছনে থাকা মঈন খানের সঙ্গে তাঁর খোঁচাখুঁচি শুরু তখন থেকেই। গুঞ্জন আছে, মঈন নাকি হুইটনিকে ‘প্রতারক’ বলেছিলেন। খেপে গিয়ে তাঁর দিকে তেড়ে যান হুইটনি। দুজনকে শান্ত করলেন ক্রিজে থাকা অন্য ব্যাটসম্যান ব্রুস রিড আর আম্পায়ার পিলু রিপোর্টার। শেষ পর্যন্ত সুন্দর সমাধান দিলেন ওয়াসিম আকরাম, হুইটনিকে সরাসরি বোল্ড করে। হায়, বৃষ্টি আইন! সিডনি, ১৯৯২। প্রথমবারের মতো বিশ্বকাপ খেলতে এসেই সেমিফাইনাল খেলছে দক্ষিণ আফ্রিকা। বৃষ্টিবিঘ্নিত ম্যাচে ইংল্যান্ডের ২৫২ রান তাড়া করছে দক্ষিণ আফ্রিকা। জিততে হলে ১৩ বলে দরকার ২২। হাতে ৪ উইকেট। আবার বৃষ্টি। সেটা থামার পর দক্ষিণ আফ্রিকা জানল, জিততে হলে তাদের করতে হবে ৭ বলে ২২! কিছুক্ষণ পরই এই হিসাবটাও বদলে বড় পর্দায় দেখানো হলো, জেতার জন্য দক্ষিণ আফ্রিকার লাগবে ১ বলে ২২ (আসলে দরকার ছিল ১ বলে ২১)! ক্রিস লুইসের ওই বলে সিঙ্গেল নেন ব্রায়ান ম্যাকমিলান, তারপর হতাশ চোখে হাঁটা শুরু করেন ড্রেসিংরুমের দিকে। ওয়াকওভার ১৯৯৬ বিশ্বকাপে শ্রীলঙ্কার সঙ্গে একই গ্রুপে ছিল অস্ট্রেলিয়া ও ওয়েস্ট ইন্ডিজ। গ্রুপপর্বে এই দুটি দেশের বিপক্ষে শ্রীলঙ্কার ম্যাচ দুটি ছিল নিজের মাঠে। কিন্তু নিরাপত্তার অজুহাতে শ্রীলঙ্কায় খেলতে যেতে অস্বীকৃতি জানায় অস্ট্রেলিয়া ও ওয়েস্ট ইন্ডিজ। ওয়াকওভার পায় শ্রীলঙ্কা। তবে ওয়াকওভার দিয়েও কোয়ার্টার ফাইনালে উঠেছিল অস্ট্রেলিয়া ও ওয়েস্ট ইন্ডিজ। সেমিফাইনালে ওয়েস্ট ইন্ডিজকে বিদায় করে ফাইনালে ওঠে অস্ট্রেলিয়া। প্রতিপক্ষ ওই শ্রীলঙ্কা। লাহোরের ফাইনালে অস্ট্রেলিয়াকে ৭ উইকেটে হারিয়ে প্রথমবারের মতো বিশ্ব চ্যাম্পিয়ন হলো শ্রীলঙ্কা। নিষিদ্ধ ওয়ার্ন ২০০৩ বিশ্বকাপ শুরুর এক দিন আগে জানা গেল খবরটা। ডোপ পরীক্ষায় পজিটিভ শেন ওয়ার্ন। দক্ষিণ আফ্রিকা থেকে দেশে ফেরত পাঠানো হলো অস্ট্রেলিয়ান স্পিনারকে। ক্রিকেট থেকে নিষিদ্ধ হলেন এক বছরের জন্য। এক বছর পর ওয়ার্ন ক্রিকেটে ফেরেন ঠিকই, কিন্তু বিশ্বকাপে আর খেলা হয়নি তাঁর। ওয়ার্নকে ছাড়াই ২০০৩ বিশ্বকাপ জিতেছিল অস্ট্রেলিয়া। প্রতিবাদ বরাবরই প্রেসিডেন্ট রবার্ট মুগাবে সরকারের বিরোধী ছিলেন অ্যান্ডি ফ্লাওয়ার। ২০০৩ বিশ্বকাপে তাঁর সঙ্গে একই দলে যোগ দেন সতীর্থ হেনরি ওলোঙ্গাও। নামিবিয়ার বিপক্ষে প্রথম ম্যাচটার আগে দুজন মিলে এক সংবাদ সম্মেলন করলেন মুগাবের গণতন্ত্রবিরোধী কার্যকলাপ নিয়ে। শুধু তা-ই নয়, প্রতিবাদে ম্যাচটাও খেললেন কালো ব্যাজ পরে। ফলাফল, বিশ্বকাপের পরই দেশ ছাড়তে হয় দুজনকে। রহস্যময় মৃত্যু ২০০৭ বিশ্বকাপেই গ্রুপপর্বে ওয়েস্ট ইন্ডিজ আর আয়ারল্যান্ডের কাছে পরপর দুটি ম্যাচ হারল পাকিস্তান। আয়ারল্যান্ডের কাছে ম্যাচটা হারের পরদিন জ্যামাইকায় নিজের হোটেল রুমে মৃত অবস্থায় পাওয়া যায় তখনকার পাকিস্তান কোচ বব উলমারকে। প্রাথমিকভাবে স্বাভাবিক মৃত্যু মনে হলেও পরে ম্যাচ ফিক্সিং-সংক্রান্ত ব্যাপার নিয়ে নানা গুঞ্জন ওঠে। জ্যামাইকান পুলিশ হত্যা মামলা ধরে নিয়ে তদন্তও করে। পরে অবশ্য বলা হয়েছে স্বাভাবিক মৃত্যু। আসলেই স্বাভাবিক ছিল কি না, সেটা আজও রহস্য। ইডেনে আগুন ১৯৯৬ বিশ্বকাপের সেমিফাইনাল। ইডেন ভরা দর্শক আশা করেছিলেন শ্রীলঙ্কার ২৫১ তাড়া করেই ফাইনাল খেলবে ভারত। হলো উল্টো। টেন্ডুলকার আউট হওয়ার পর ভারতের ব্যাটিং ধস। ৩ উইকেটে ১০১ থেকে ৮ উইকেটে ১২০ হয়ে যায় ভারত। পরিণতি নিশ্চিত বুঝে আচরণও বদলে ফেলে ভারতীয় দর্শকেরা। ভারত হারবে এটা যেন মানতেই পারছিলেন না তারা। গ্যালারিতে আগুন জ্বালানো ছাড়াও খেলা চলা অবস্থায় মাঠে জুতো ও ইটপাটকেল মেরে হুলুস্থুল কাণ্ড করলেন তাঁরা। অবস্থা এতই ভয়াবহ হয়ে ওঠে যে, ম্যাচ রেফারি খেলা বন্ধ করে দিতে বাধ্য হন। জয়ী ঘোষণা করা হয় শ্রীলঙ্কাকে। মিয়াঁদাদের বাঁদরলাফ ১৯৯২ বিশ্বকাপে মুখোমুখি দুই চিরপ্রতিদ্বন্দ্বী ভারত-পাকিস্তান। টেন্ডুলকারের বৈচিত্র্যময় মিডিয়াম পেস খেলতে সমস্যা হচ্ছিল জাভেদ মিয়াঁদাদের। সেটি নিয়ে ভারতীয় উইকেটকিপার কিরণ মোরে খোঁচাচ্ছিলেন মিয়াঁদাদকে, অযথাই আবেদন করছিলেন বারবার। জাবাব দিচ্ছিলেন মিয়াঁদাদও, ‘ক্রিকেটটা মানুষের খেলা, জন্তু-জানোয়ারের নয়।’ একসময় এই খোঁচাখুঁচি উঠে যায় চরমে। কিরণ মোরে যেভাবে আবেদন করছিলেন, তা নকল করে বাঁদরের মতো লাফান মিয়াঁদাদ। ওই ম্যাচে হারলেও শেষ পর্যন্ত শিরোপা জেতে পাকিস্তান। অপমান ১৯৯২ সালের বিশ্বকাপে পাকিস্তান-ইংল্যান্ড ফাইনালের আগের রাত। অস্ট্রেলিয়ার মেলবোর্নে প্রাক–ফাইনাল ডিনারের নিমন্ত্রণ দুই দলের। ওই অনুষ্ঠানেই পারফর্ম করতে আসেন অস্ট্রেলিয়ান কমেডিয়ান গ্যারি কনোলি। কনোলি এসেছিলেন ইংল্যান্ডের রানির সাজে। পারফরম্যান্সের একপর্যায়ে রসিকতা শুরু করলেন রানিকে নিয়ে। বললেন, রাজপরিবারকে নাকি বেসরকারি খাতে ছেড়ে দেওয়া উচিত অথবা কোনো পালক পরিবারের হাতে! অপমান সইতে না পেরে ইংল্যান্ড অধিনায়ক গ্রাহাম গুচ ও ইয়ান বোথাম রেগেমেগে সবার সামনে দিয়েই বেরিয়ে যান অনুষ্ঠান থেকে। খ্যাপা ফ্লিনটফ ইয়ান বোথামের সঙ্গে খুব খাতির ছিল অ্যান্ড্রু ফ্লিনটফের। ২০০৭ বিশ্বকাপে বোথাম গিয়েছিলেন ধারাভাষ্যকার হিসেবে, ফ্লিনটফ ইংল্যান্ড দলের সহ-অধিনায়ক। নিউজিল্যান্ডের কাছে প্রথম ম্যাচটা হারের পর গভীর রাত পর্যন্ত নৈশক্লাবে কাটালেন ফ্লিনটফ। সেখান থেকে পরে বেড়াতে গেলেন সেন্ট লুসিয়ার সমুদ্রসৈকতে। হঠাৎ মনে হলো বন্ধু বোথামের সঙ্গে একটু ড্রিংক করে এলে কেমন হয়। তাঁর নাকি মনে হয়েছিল বোথাম আছেন সমুদ্রের মাঝে কোনো একটা নৌকায়। সেটা ভেবেই সৈকত থেকে একটা পেডালো নিয়ে ভাসতে থাকলেন সমুদ্রে। মাঝরাতে তাঁকে সমুদ্র থেকে উদ্ধার করে আনা হয়েছিল। পরের ম্যাচে নিষিদ্ধ হন ফ্লিনটফ, কেড়ে নেওয়া হয় তাঁর সহ-অধিনায়কত্বও। সূত্র: দ্য ক্রিকেটার।	1
তিনে কোহলি? শুরুর দিকে একটা লম্বা সময় ওয়ানডেতে তিন নম্বরেই ব্যাট করেছেন বিরাট কোহলি। আবার দীর্ঘ অভিজ্ঞতা আছে চারেও ব্যাট করার। ত্রিদেশীয় এই সিরিজেও চারেই ব্যাট করছেন কোহলি। ক্যারিয়ার পরিসংখ্যান বলে তিনের চেয়ে চার নম্বরেই তিনি বেশি সফল। তিন নম্বরে তাঁর ব্যাটিং-গড় ৫১.৯৭, চারে ৬১.৪৬। তার পরও বিশ্বকাপে ভারতকে সাফল্য পেতে হলে কোহলির তিন নম্বরে ব্যাট করা উচিত হবে বলে মনে করেন ইয়ান চ্যাপেল। ইএসপিএনক্রিকইনফোতে লেখা কলামে নিজের মতের পক্ষে যুক্তিও দিয়েছেন সাবেক অস্ট্রেলিয়ান অধিনায়ক, ‘ভারত যদি শুরুটা ভালো করতে চায় তাহলে কোহলিকে তিনে ফিরিয়ে আনা উচিত। রোহিত শর্মা আর কোহলি টপ অর্ডারে জ্বলে উঠলে ভারতের কাজ সহজ হয়ে যাবে। আর এতে তারা নতুন বল ও বাউন্সের বিপক্ষেও দলের সেরা দুজন ব্যাটসম্যানকে পাবে।’ বোলিংটা একেবারেই সাদামাটা বলে ব্যাট হাতে ভারতীয় ব্যাটসম্যানদের দায়িত্ব অনেক বেড়ে যাচ্ছে বলেও মনে করেন চ্যাপেল। ক্রিকইনফো।	1
অলরাউন্ডার-সংকট জ্যাক ক্যালিসের অবসরের পর থেকেই কথাটা বারবার ঘুরেফিরে আসছে। একেবারে নিখাদ অলরাউন্ডার নেই দক্ষিণ আফ্রিকার। কিছুদিন ধরে পালা করে দায়িত্বটা সামলাচ্ছেন রায়ান ম্যাকলারেন কিংবা ওয়েইন পারনেল। কিন্তু এঁরা কেউ তো আর ক্যালিস নন! নিখাদ অলরাউন্ডারের এই অভাবটাই দক্ষিণ আফ্রিকার বিশ্বকাপ দলের একমাত্র দুর্বল দিক বলে মনে করেন রাহুল দ্রাবিড়। ক্রিকইনফোর সঙ্গে বিশ্বকাপ নিয়ে আলাপচারিতায় সাবেক ভারতীয় অধিনায়ক বলেছেন, ‘৭ নম্বরে একজন নিখাদ অলরাউন্ডার দরকার ছিল তাদের। অথবা শুরুর পাঁচ-ছয়জন ব্যাটসম্যানের মধ্যে এমন কেউ যিনি মিডিয়াম পেস করতে পারেন।’ সাবেক দক্ষিণ আফ্রিকান অধিনায়ক গ্রায়েম স্মিথ আবার এটাকে বড় সমস্যা মনে করেন না। তাঁর ধারণা, গায়ে লেগে থাকা ‘চোকার’ ছাপটা ভুলে পারফর্ম করাটাই দক্ষিণ আফ্রিকার বড় চ্যালেঞ্জ হতে পারে নকআউট পর্বে। ক্রিকইনফো।	1
ফুটবলকে বিদায় রিকেলমের আর্জেন্টিনার অজস্র ‘নতুন ম্যারাডোনা’র মিছিলে তাঁর নামটা থাকে শুরুর দিকেই। হুয়ান রোমান রিকেলমে মানেই যেন অলস ফুটবল সৌন্দর্যের নান্দনিক ফুল। তবে সেই ফুল আর সৌরভ ছড়াবে না, পরশু আনুষ্ঠানিকভাবে ফুটবলকে বিদায় বলে দিয়েছেন আর্জেন্টাইন প্লে-মেকার। বয়স হয়ে গেছে ৩৬, তবে রিকেলমের খেলা ছাড়া সিদ্ধান্তটা খানিকটা চমক হয়েই এসেছে। সামনের মৌসুমে প্যারাগুয়ের ক্লাব সেরো পোরতেনোতে যোগ দেওয়ার কথা ছিল তাঁর। শেষ পর্যন্ত ক্যারিয়ারের শুরুটা যেখানে হয়েছিল, সেই আর্জেন্টিনোস জুনিয়র্সের হয়েই শেষ ম্যাচটা খেললেন পরশু। ইএসপিএন আর্জেন্টিনাকে দেওয়া সাক্ষাৎকারে রিকেলমে পরশু বললেন, ‘আমি নিজের কাছে পরিষ্কার ছিলাম, খেলা চালিয়ে যাওয়ার জন্য কিছু একটা আগ্রহ আমার থাকতে হবে। আমার মনে হয় ঠান্ডা মাথায় এটা মেনে নেওয়া ও জানিয়ে দেওয়ার সেরা সময় যে আমি আর খেলছি না। রোববার অসাধারণ একটা দিন ছিল। আমি মাঠে গিয়েছি ও যেটা সবচেয়ে ভালো লাগে সেটা করতে পেরেছি।’ মাঠের ফুটবল ছাড়া তাঁর কাছে জীবনটা কেমন হবে সেটি এখনো বুঝে উঠতে পারছেন না রিকেলমে, ‘আমার সামনে নতুন জীবনের দরজা খুলে যাচ্ছে, কিন্তু আমি জানি না সেটির মধ্যে ফুটবলের কতটা ভূমিকা থাকবে।’ শুরু ও শেষটা আর্জেন্টিনোসে হলেও নিজের সেরা সময়টা কাটিয়েছেন বোকা জুনিয়র্সে। আর্জেন্টিনার এই ক্লাবের হয়ে তিনবার কোপা লিবার্তাদোরেস জিতেছেন, একবার জিতেছেন ইন্টারকন্টিনেন্টাল কাপ (আগের ফিফা ক্লাব বিশ্বকাপ)। একবার হয়েছেন দক্ষিণ আমেরিকার বর্ষসেরা খেলোয়াড়, আর্জেন্টিনার হয়ে বর্ষসেরার পুরস্কার পেয়েছেন চারবার। তবে ইউরোপে সেভাবে আলো ছড়াতে পারেননি রিকেলমে। ২০০২ সালে বার্সেলোনায় নাম লেখানোর পর নিজের ছায়া হয়ে ছিলেন। পরে ভিয়ারিয়ালে অবশ্য নিজেকে ফিরে পেয়েছিলেন, স্প্যানিশ ক্লাবটিকে চ্যাম্পিয়নস লিগের সেমিফাইনালেও নিয়ে গিয়েছিলেন। দেশের হয়ে সবসুদ্ধ ৫১ ম্যাচ খেলে গোল করেছেন ১৭টি। ইএসপিএন, ফিফাডটকম।	1
সেরেনা-ভেনাস শেষ আটে লি না নেই। অস্ট্রেলিয়ান ওপেনে মেয়েদের এককের বর্তমান চ্যাম্পিয়ন ছেড়ে দিয়েছেন টেনিসই। ছিলেন এর আগের দুবারের চ্যাম্পিয়ন ভিক্টোরিয়া আজারেঙ্কা। এবার অবাছাই হিসেবে খেলা সেই আজারেঙ্কার কাল ছুটি হয়ে গেল বছরের প্রথম গ্র্যান্ড স্লাম থেকে। চতুর্থ রাউন্ডে বেলারুশ তারকাকে ৬-২, ৩-৬, ৬-৩ গেমে হারিয়ে কোয়ার্টার ফাইনালে উঠে গেছেন স্লোভাকিয়ার ডমিনিকা সিবুলকোভা। শেষ আটে উঠেছেন শীর্ষ বাছাই সেরেনা উইলিয়ামস, কোয়ার্টারে তাঁর সঙ্গী হয়েছেন বড় বোন ভেনাস ও ম্যাডিসন কিস। সেরেনা-ভেনাস-কিস, ২০০৪ সালের পর এই প্রথম গ্র্যান্ড স্লামের শেষ আটে তিন মার্কিন খেলোয়াড়। ২০১০ সালের পর এই প্রথম কোনো গ্র্যান্ড স্লামের কোয়ার্টার ফাইনালে উঠলেন ভেনাস। পুরুষ বিভাগে বর্তমান চ্যাম্পিয়ন স্তানিসলাস ভাভরিঙ্কা, শীর্ষ বাছাই নোভাক জোকোভিচ, জাপানের কেই নিশিকোরি ও কানাডার মিলোস রাওনিচ উঠেছেন শেষ আটে। এএফপি, রয়টার্স।	1
পরোপকারী ভক্ত মেলবোর্নের রড লেভার অ্যারেনায় দমকা বাতাস বইছিল। সেরেনা উইলিয়ামসও খাবি খেতে লাগলেন কোর্টে। প্রথম সেটটা তো হেরেই গেলেন স্পেনের গারবিন মুগুরুজার কাছে। তাহলে কি গত বছরের ফ্রেঞ্চ ওপেনের মতো আবারও মুগুরুজার কাছেই হারতে চলেছেন? সেরেনার কপালে উদ্বেগের চিকচিকে বিন্দু। এমন সময় কোর্টের পাশ থেকে একজন দর্শক চেঁচিয়ে উঠলেন, ‘আরে, বলের স্পিনটা কাজে লাগাও।’ কাকতালই বটে, সেরেনা সেটা করার কথাই ভাবছিলেন তখন। টনিকের মতোই কাজ করল সেটি। পরের দুই সেটে দারুণভাবে ঘুরে দাঁড়িয়ে জিতে নিলেন ম্যাচ, উঠে গেলেন অস্ট্রেলিয়ান ওপেনের শেষ আটে। সেরেনা পরে নিজেই জানিয়েছেন এই ঘটনার কথা। কিন্তু এই উপকারী ভক্ত কে? সেরেনা সেটা জানেন না। তবে সেই ভক্ত প্রিয় তারকার কথা নিশ্চয়ই শুনেছেন। পরের ম্যাচগুলোতেও সেরেনা তাঁকে দর্শক সারিতে আশা করতেই পারেন! রয়টার্স।	1
ঘোড়ারোগ ২২ গজ যেমন তাঁর শিরায় রোমাঞ্চের বান আনে, আর কোথাও কি ব্রেন্ডন ম্যাককালাম সেই রোমাঞ্চ খুঁজে পান? নিউজিল্যান্ড অধিনায়কের ক্রিকেট ছাড়াও আরেকটা নেশা আছে। অকল্যান্ডের ঘোড়দৌড়ে কয়েকবার ঢুঁ মারলেই দেখতে পাবেন, ম্যাককালাম সেটির তন্ময় দর্শক। ঘোড়ার প্রতি অনেক আগে থেকেই আকর্ষণ, পরে সেটা সংক্রমিত হয়েছে ঘোড়দৌড়েও। সেটা শুধু শখেই সীমাবদ্ধ থাকেনি, ঘোড়দৌড়ে এবার মোটা অঙ্কের টাকা বিনিয়োগ করতে যাচ্ছেন। ঘোড়া কিনবেন, কিনবেন আনুষঙ্গিক কিছু জিনিস। অঙ্কটা কত জানেন? ১ লাখ ডলার। নিউজিল্যান্ডের ঘোড়দৌড়ের একজন পথিকৃৎ ডেভিড ইলিস তো জানিয়েই দিয়েছেন, ম্যাককালামকে আস্তাবলে পেয়ে তাঁরা দারুণ উচ্ছ্বসিত। দেখা যাক, ঘোড়দৌড়ে ম্যাককালামের ভাগ্য কতটা খোলে! এএফপি।	1
অবশেষে কোর্টে... কলম্বিয়ায় থাকার সময় পেশাদার খেলোয়াড়ই ছিলেন। স্বামী-সন্তানকে সময় দিতে গিয়ে সাময়িক ছেদ পড়ে খেলায়। কিন্তু ভলিবল যার রক্তে, সে কি বেশি দিন আর খেলা থেকে দূরে থাকতে পারে? ড্যানিয়েলা ওসপিনা তাই নেমে পড়লেন কোর্টে। তবে ক্যামেরা শুধু তাঁর ওপরই ছিল না, ছিল গ্যালারিতেও। স্ত্রীর খেলা দেখতে রিয়াল মাদ্রিদ মিডফিল্ডার হামেস রদ্রিগেজ যে ছিলেন গ্যালারিতে! রদ্রিগেজ রিয়ালে যোগ দেওয়ার পর ওসপিনাও নাম লিখিয়েছেন মাদ্রিদের একটা ভলিবল দলে। পরশু তাঁর দল হেরে গেলেও ড্যানিয়েলা দেখিয়ে দিয়েছেন, খেলাটা একেবারে ভুলে যাননি। স্বামীর সঙ্গে দারুণ একটা মিল আছে, দুজনই পরেন ১০ নম্বর জার্সি। ওসপিনার আরেকটা পরিচয়ও আছে, কলম্বিয়া ও আর্সেনালের গোলরক্ষক ডেভিড ওসপিনা তাঁর বড় ভাই। সুতরাং খেলায় ড্যানিয়েলার আগ্রহ না থাকাটাই তো হতো বিস্ময়ের! মেইল অনলাইন।	1
ত্যাগ স্কটল্যান্ডের বিশ্বকাপ দলে জায়গা করে নিতে গত বছর ব্যাংকের চাকরি ছেড়ে দেন স্কটিশ ব্যাটসম্যান মাইকেল লিস্ক।	1
দেড় দশক পর... স্মৃতিতে ধুলো জমেছে। বাফুফের উদ্যোগে সেই ১৯৯৯ সালে দ্বিতীয় বঙ্গবন্ধু কাপ হয়েছিল। প্রথমটি ১৯৯৬ সালে। দীর্ঘ ১৫ বছর পর বাফুফের আয়োজনে আরেকটি আন্তর্জাতিক টুর্নামেন্ট শুরু হচ্ছে আগামী পরশু। এটিও বঙ্গবন্ধু কাপ, এবার নাম অবশ্য বঙ্গবন্ধু গোল্ডকাপ। একসময় আগাখান ও প্রেসিডেন্ট গোল্ডকাপ বেশ নাড়া দিত বাংলাদেশের ফুটবলকে। এ দুটি টুর্নামেন্টেরও আয়োজক ছিল বাফুফে। কিন্তু দুটিই এখন স্মৃতির পাতায়। বঙ্গবন্ধু কাপও হিমাগারে চলে গিয়েছিল, সেটির পুনর্জন্ম হচ্ছে এবার। বাফুফের উদ্যোগে ১৯৮৯ সালে সর্বশেষ হয়েছিল প্রেসিডেন্ট গোল্ডকাপ। আশির দশকে এই টুর্নামেন্টটি বেশ কয়েকবার করেছে বাফুফে। এর আগে হয়েছে চারটি আগাখান গোল্ডকাপ, শুরু ১৯৭৫ সালে। প্রথম আগাখান গোল্ডকাপ অবশ্য থেকে গিয়েছিল অসমাপ্ত। পরের তিনটি ১৯৭৭ ও ১৯৭৯, ১৯৮১ সালে। ১৯৭৭ সালে আগাখান গোল্ডকাপে মোহামেডানের হয়ে খেলা আবদুল গাফফার কাল ফিরে গেলেন পেছনে, ‘সে দারুণ এক অভিজ্ঞতা। গোটা মাঠ ভরে যেত দর্শকে।’ মোহামেডানে খেলা আরেক ফুটবলার বাদল রায়ের স্মৃতিটাও একই রকম। সেই উজ্জ্বল দিনগুলো আজও অমলিন এই খেলোয়াড়দের কাছে। ফিফা-এএফসির কিছু টুর্নামেন্টও হয়েছে এ দেশে। এই তালিকার শীর্ষে ১৯৭৮ সালে ঢাকায় এশিয়ান যুব ফুটবল, তাতে খেলে ২০টি দল। দলের সংখ্যার দিক থেকে বাংলাদেশে এ পর্যন্ত সবচেয়ে বড় ফুটবল টুর্নামেন্ট ওটাই। ২০০৬ সালে ঢাকা ও চট্টগ্রামে এএফসি চ্যালেঞ্জ কাপে খেলেছে ১৬টি দল। তবে এশিয়ান যুব ফুটবলের মতো এটিও বাফুফের নিজস্ব টুর্নামেন্ট নয়। নিজস্ব আয়োজনে আগাখান, প্রেসিডেন্ট গোল্ডকাপ ও বঙ্গবন্ধু কাপ। এই আয়োজন নিয়ে আছে অনেক গল্প, অনেক আলোচনা-সমালোচনা। দ্বিতীয় বঙ্গবন্ধু কাপে ব্রাজিল থেকে আসা দলটি যেমন বিস্তর হাস্যরসের খোরাক জুগিয়েছিল। রিও ডি জেনিরো একাদশ নামে এসে দলটি ঢাকায় বল-বুট কিনেছে! সে সময়ের বাফুফের সাধারণ সম্পাদক হারুনুর রশিদ অবশ্য এর প্রতিবাদ করলেন, ‘অনেকে বলছেন ব্রাজিল থেকে খারাপ দল এসেছে, তাদের হাসাহাসি করেছে। কিন্তু তারা সেমিফাইনাল খেলেছে।’ বাফুফের উদ্যোগে হওয়া সব টুর্নামেন্টের সঙ্গেই যুক্ত ছিলেন হারুনুর রশিদ। তাঁর স্মৃতিচারণা, ‘তখন দল আনতাম বেশি। দুটি বঙ্গবন্ধু কাপেই ১২টি করে দল খেলেছে। এর আগে দুটি আগাখান গোল্ডকাপে টুর্নামেন্ট কমিটির সেক্রেটারি ছিলাম। পঁচাত্তরে বঙ্গবন্ধুর হত্যাকাণ্ডের মাস তিনেক পর আগাখান গোল্ডকাপ হয়, সেবার রাজনৈতিক নানা পটপরিবর্তনের মধ্যে আবাহনী ও পাঞ্জাব পুলিশের ম্যাচটা পড়ে যায়, সেটি আর শেষ হয়নি। শেষ আগাখান গোল্ডকাপে চ্যাম্পিয়ন হয়েছিল ব্রাদার্স।’ রাষ্ট্রপতি জিয়াউর রহমানের সময় প্রেসিডেন্ট গোল্ডকাপ শুরু। এটির শেষ আসর ১৯৮৯ সালে চ্যাম্পিয়ন বাংলাদেশ লাল, ফাইনালে হেরেছিল দক্ষিণ কোরিয়ার বিশ্ববিদ্যালয় দল। সেই ফাইনালের অন্যতম নায়ক শেখ মোহাম্মদ আসলামের স্মৃতিচারণা, ‘ফাইনালে কোরিয়া ইউনিভার্সিটি দলের সঙ্গে ১ গোলে পিছিয়ে আমার গোলে সমতায় আসে বাংলাদেশ লাল। পরে আমরা টাইব্রেকারে জিতি।’ এমন সাফল্যের পর লম্বা বিরতি। ১৯৯৬ সালের ৩১ ডিসেম্বর বঙ্গবন্ধু কাপ শুরু। ১৯৯৭ সালের ১০ জানুয়ারি ফাইনাল। কলকাতার ইস্ট বেঙ্গল, মোহামেডান, উজুনপান্ডাং (ইন্দোনেশিয়া), বার্ক সিরাজ এফসি (ইরান), নীল ও লাল (মালয়েশিয়া), ফ্রেন্ডস ক্লাব (নেপাল), কসমস (রাশিয়া), অল স্টার (থাইল্যান্ড), আবাহনী, মোহামেডান, মুক্তিযোদ্ধা খেলেছে এতে। চ্যাম্পিয়ন মালয়েশিয়া লাল, রানার্সআপ উজুনপান্ডাং। ১৯৯৯ সালের ২৭ আগস্ট থেকে ১০ সেপ্টেম্বর পর্যন্ত দ্বিতীয় বঙ্গবন্ধু কাপ দেখে বাংলাদেশ। হাঙ্গেরি, মালয়েশিয়া, ব্রাজিল, থাইল্যান্ড, জাপান, কোরিয়া, ঘানা, উজবেকিস্তান, কুয়েত, নেপাল, ইন্দোনেশিয়ার একটা করে দল আসে। হারুন জানাচ্ছেন, ‘তখন সংশ্লিষ্ট দলে সে দেশের জাতীয় দলের পাঁচজন খেলোয়াড় থাকার শর্ত রেখেছিলাম আমরা।’ তবে ঘটনা হলো, অনেক দলই সেই শর্ত মানেনি। এবার বাফুফের প্রত্যাশা থাকলেও একটি ছাড়া বাকি চারটি বিদেশি দলই জাতীয় দল পাঠাচ্ছে না। তাতে কী, ১৫ বছর পর আন্তর্জাতিক টুর্নামেন্টের বন্ধ দুয়ার তো খুলছে!	1
আজ আসছে মালয়েশিয়া ক্ষণগণনা চলছে। আজই প্রথম বিদেশি দল হিসেবে বাংলাদেশে আসছে মালয়েশিয়া। হজরত শাহজালাল বিমানবন্দরে সকালে নামার পর সেখানেই ঘণ্টা তিনেকের যাত্রাবিরতি। বেলা সাড়ে ১২টায় চার্টার্ড বিমানে দলটিকে শাহজালাল বিমানবন্দর থেকেই নিয়ে যাওয়া হবে সিলেট। আগামীকাল আসবে সিঙ্গাপুর ও থাইল্যান্ড। বৃহস্পতিবার শ্রীলঙ্কা, শুক্রবার বাহরাইন। বাংলাদেশ দল গতকাল দুপুরে সিলেট পৌঁছেছে। লোডভিক ডি ক্রুইফের দল সেখানে পেয়েছে উষ্ণ অভ্যর্থনা। ঢাকায় বাফুফে ভবনে বঙ্গবন্ধু গোল্ডকাপের পৃষ্ঠপোষক প্রতিষ্ঠানগুলোকেও অভ্যর্থনা জানাল বাফুফে। সংবাদ সম্মেলনে স্পনসরদের পরিচয় করাতে গিয়ে বাফুফে সভাপতি কাজী সালাউদ্দিন বললেন, ‘বঙ্গবন্ধু কাপের পৃষ্ঠপোষণার জন্য মোটেও ঘাম ঝরাতে হয়নি। সবাই খুব আগ্রহ নিয়েই এগিয়ে এসেছেন।’ এ জন্য তিনি সব পৃষ্ঠপোষককে জানিয়েছেন ধন্যবাদ। পৃষ্ঠপোষকদের মধ্যে বক্তব্য দেন এবি ব্যাংকের উপব্যবস্থাপনা পরিচালক মশিউর রহমান চৌধুরী, চ্যানেল নাইনের কর্ণধার এনায়েতুর রহমান, হা-মীম গ্রুপের ব্যবস্থাপনা পরিচালক এ কে আজাদ, ন্যাশনাল ব্যাংকের পরিচালক শামসুল হুদা খান, মধুমতি ব্যাংকের ব্যবস্থাপনা পরিচালক মিজানুর রহমান, বাংলাদেশ বিমানের ব্যবস্থাপক শফিকুল ইসলাম, নভো এয়ারের ব্যবস্থাপনা পরিচালক মফিজুর রহমান। তাঁরা সবাই ফুটবল উন্নয়নে দিলেন সহযোগিতার আশ্বাস। এ সুযোগে কথা এসেছে আসন্ন প্রিমিয়ার লিগ স্পনসর প্রসঙ্গেও। সংবাদ সম্মেলনে এ কে আজাদ জানালেন, বাংলাদেশ প্রিমিয়ার ফুটবল লিগকে আরও আকর্ষণীয় এবং খেলাগুলো সবার কাছে পৌঁছে দিতে স্পনসরের অভাব হবে না। ব্যাপারটা তাঁরা দেখবেন। বঙ্গবন্ধু কাপ আয়োজন অনেক স্পনসরকেই টেনে এনেছে বাফুফেতে। অনেকেরই আশা, এই স্পনসররা টুর্নামেন্ট শেষ হওয়ার পরও ফুটবলের সঙ্গে থাকবেন। টুর্নামেন্টের অর্থ পুরস্কার এখনো ঠিক হয়নি। চূড়ান্ত হয়নি ট্রফির নকশা। তবে কাল এ নিয়ে দায়িত্বপ্রাপ্ত কর্মকর্তা হারুনুর রশিদ জানালেন, গোল্ডকাপে কয় ভরি সোনা দেওয়া হবে সেটা আলোচনাধীন। একবার শোনা গেছে ১০ ভরি সোনা দেওয়া হবে। সোনা কম দিয়ে অর্থ পুরস্কার বাড়ানোর চিন্তাও আছে। মুক্তিযুদ্ধে অবদান রাখা বিদেশি অতিথিদের জন্য তৈরি ক্রেস্টে সোনা জালিয়াতির সঙ্গে যে প্রতিষ্ঠানটির নাম জড়িয়েছে, সেটির সঙ্গেই নাকি ট্রফি বানানোর জন্য যোগাযোগ করেছে বাফুফে!	1
‘এটা বাবাকে উৎ​সর্গ করতে চাই’ প্রিমিয়ার ক্রিকেট লিগ থেকেই আছেন দারুণ ছন্দে। দুই সেঞ্চুরি আর তিন ফিফটিসহ লিগে করেছেন সর্বোচ্চ ৭১৪ রান। সেই পারফরম্যান্সেরই ধারাবাহিকতা ধরে রেখে জাতীয় লিগের প্রথম ম্যাচেও ঢাকার হয়ে ডাবল সেঞ্চুরি করলেন বরিশালের বিপক্ষে। ওপেনার রনি তালুকদার এটাকে মনে করেন তাঁর পরিশ্রমের ফসল প্রথম শ্রেণির ক্রিকেটে প্রথম ডাবল সেঞ্চুরি পেলেন। খুব ভালো লাগছে নিশ্চয়ই... রনি তালুকদার: অনেক ভালো লাগছে। এটা সামনের ম্যাচগুলোর জন্য আমাকে অনেক আত্মবিশ্বাস দেবে। প্রথম দিন শেষে ১০৩ রানে অপরাজিত ছিলেন। ডাবল সেঞ্চুরির স্বপ্ন কি দেখেছিলেন? রনি: আজকে (গতকাল) যখন শুরু করি, মনে মনে ভাবছিলাম শূন্য থেকে শুরু করছি। নতুন সকাল, শুরুটা ভালো করতে হবে। দেড় শ পার হওয়ার পর মনে হলো, উইকেটটা ভালো। টিকে থাকলে ডাবল সেঞ্চুরি করতে পারব। আর রকিবুল ভাই আমাকে সাহায্য করছিলেন অনেক। প্রিমিয়ার লিগ থেকেই আপনি দারুণ ফর্মে। জাতীয় লিগেও শুরুটা হলো দারুণ। পারফরম্যান্সের ধারাবাহিকতা ধরে রাখার রহস্য কী? রনি: ভালো খেলার পেছনে আছে কঠোর পরিশ্রম। অফ সিজনে প্রচুর পরিশ্রম করেছি। জাহাঙ্গীর ভাই আমাকে নিয়ে অনেক কাজ করেছেন। সেটারই ফল পাচ্ছি। প্রতিটি সাফল্যের পরই নতুন স্বপ্ন তৈরি হয়। আরও ভালো কিছু করার ইচ্ছা জাগে। আপনার মনেও কি সে রকম কিছু আছে? রনি: প্রিমিয়ার লিগের পারফরম্যান্স আমাকে আত্মবিশ্বাস দিয়েছে। সেই আত্মবিশ্বাস নিয়েই আমি জাতীয় লিগটা শুরু করতে পেরেছি। প্রথম ম্যাচেই ডাবল সেঞ্চুরি করার পর আমার লক্ষ্য এখন প্রতিটি ম্যাচেই ভালো কিছু করা। জাতীয় দলে খেলার স্বপ্নও কি উঁকি দেয় না মনে? রনি: জাতীয় দলে খেলার স্বপ্ন সবারই থাকে। তবে আমার স্বপ্ন হলো যদি কখনো জাতীয় দলে সুযোগ পাই, সুযোগটা ধরে রাখা। সেটার জন্য প্রস্তুত হয়েই যেন আমি ঢুকতে পারি জাতীয় দলে। প্রিমিয়ার লিগে আবাহনীর হয়ে তিন বছর খেলেছেন। বড় দলে খেলাটা কি আপনার প্রস্তুতি বা খেলার উন্নতিতে কোনোভাবে সাহায্য করেছে? রনি: হ্যাঁ, বড় দলে অনেক চাপ থাকে। দর্শক, কর্মকর্তাদের চাপ। তাছাড়া সুযোগ-সুবিধাও ভালো পাওয়া যায়। এ রকম দলে খেলার অভিজ্ঞতা থাকলে অন্য দলগুলোতে খেলা অনেক সহজ হয়ে যায়। জাতীয় লিগের প্রথম ম্যাচেই ব্যাটসম্যানরা রান পেয়েছেন। আপনি ছাড়াও আরও কয়েকজন সেঞ্চুরি করেছেন। প্রিমিয়ার লিগের পর মাঝে খুব বেশি দিন বিরতি না থাকাতেই কি এটা হলো? সবাই খেলার মধ্যে আছে... রনি: এটা একটা কারণ। প্রিমিয়ার লিগে সবাই অনুশীলনের মধ্যে ছিল। সেখানে যারা ভালো করেছে তাদের বাড়তি একটা আত্মবিশ্বাস তো আছেই। সেই ধারাবাহিকতায়ই সবাই রান করতে পারছে। ব্যাটসম্যান হিসেবে কোন জিনিসটাকে আপনি আপনার শক্তিমত্তার দিক মনে করেন? রনি: আগে আমি মনঃসংযোগ ধরে রাখতে পারতাম না। এটা নিয়ে অনেক কাজ করেছি। মাঠে ফোকাসড থাকা, মনোযোগ ধরে রাখা। প্রিমিয়ার লিগে আমাদের দলে খেলেছিল ডেভিড মালান। সে সব সময় বলত, ফোকাসড থাকো, ফোকাসড থাকো। তাহলে বলটাকে ভালো দেখতে পাবে। মনোযোগ ধরে রাখো। ডাবল সেঞ্চুরি কাউকে উৎসর্গ করবেন? রনি: এটা আমি আমার প্রয়াত বাবাকে উৎসর্গ করতে চাই। উনি আর আমাদের মাঝে নেই। ১১ মাস আগে চলে গেছেন। আমার এত দূর আসার পেছনে ওনারই সবচেয়ে বড় ভূমিকা। আমরা তিন ভাই খেলাধুলা করতাম। বড় ভাই দ্বিতীয় বিভাগের পর আর খেলল না। ছোট ভাই জনি তালুকদার পারটেক্সে খেলেছে। বাবার স্বপ্ন ছিল, আমরা যেকোনো একটি ভাই জাতীয় দলে খেলব।	1
সেঞ্চুরির মেলায় রনির ডাবল রান যখন ৯০-এর ঘরে কে না ঘাবড়ায়! নড়বড়ে নব্বই শব্দযুগল তো এমনিতেই আসেনি ক্রিকেট অভিধানে! রনি তালুকদারের রান তখন আবার ১৯০-এর ঘরে। প্রথম শ্রেণির ক্রিকেটে প্রথম ডাবল সেঞ্চুরিটা হাতছোঁয়া দূরত্বে। একটু নার্ভাস হয়েই কিনা ১৯১ রানে স্লিপে একটা সুযোগ দিয়েছিলেন ঢাকা বিভাগের ওপেনার। কিন্তু ব্যাট হাতে ব্যর্থ বরিশালের খেলোয়াড়েরা ব্যর্থ হলেন ফিল্ডিংয়েও। এরপর আর ২০০ ছুঁতে সময় নিলেন না ফর্মে থাকা রনি। পরের ওভারে অফ স্পিনার ফরিদউদ্দিন মাসুদকে চার বলের মধ্যে দুটি চার মেরে এই ডানহাতি ব্যাটসম্যান পেয়ে যান ডাবল সেঞ্চুরি। কাল মিরপুর শেরেবাংলা স্টেডিয়ামে রনির ডাবল সেঞ্চুরির সঙ্গে সেঞ্চুরি পেয়েছেন রকিবুল হাসানও। ঢাকা বিভাগও দ্বিতীয় দিন শেষ করেছে ৪ উইকেটে ৫৯১ রানে। বরিশালের প্রথম ইনিংস থেকে ৪৫২ রানে এগিয়ে যাওয়া ঢাকা আজ পেয়ে যেতে পারে তৃতীয় সেঞ্চুরিয়ানকেও। দিন শেষে ৮৫ রানে অপরাজিত ছিলেন তাইবুর পারভেজ। রনির ডাবল সেঞ্চুরির দিনে কাল জাতীয় লিগে সেঞ্চুরি পেয়েছেন খুলনার তুষার ইমরান ও নুরুল হাসানও। বিকেএসপির দুই নম্বর মাঠে ৮ উইকেটে ৫৩৬ রান তুলে ইনিংস ঘোষণা করার পর সিলেটের ৪ উইকেট তুলে নিয়েছে খুলনা। বিকেএসপির ৩ নম্বর মাঠে দ্বিতীয় ইনিংসে ১১৫ রান তুলে দিন শেষে ১৯৯ রানে এগিয়ে ঢাকা মহানগর। ফতুল্লায় চট্টগ্রামকে ১০৭ রানে অলআউট করে প্রথম ইনিংসে ১৬২ রানের লিড পেয়েছে রংপুর। মিরপুরে বিনা উইকেটে ১৮০ রান নিয়ে দিন শুরু করা ঢাকা বিভাগ প্রথম উইকেট হারায় আরও ১৭ রান যোগ করে। দিনের ষষ্ঠ ওভারে মজিদের আউটের পর দ্বিতীয় উইকেটে ২২৬ রান যোগ করেন রনি ও রকিবুল। জাতীয় লিগে দ্বিতীয় উইকেটে দ্বিতীয় সর্বোচ্চ রানের জুটি এটি। ১১৭ বলে সেঞ্চুরি ছোঁয়া রকিবুল পেয়েছেন প্রথম শ্রেণির ক্রিকেটে ষষ্ঠ সেঞ্চুরি। ২৫২ বলে ডাবল সেঞ্চুরি ছোঁয়া রনি থেমেছেন ২২৭ রানে। ডাবল সেঞ্চুরির পর ১৪ বলে ২৭ রান করেছেন ২৪ বছর বয়সী এই ব্যাটসম্যান, যার মধ্যে ৩টি ছয়। ২৬৬ বলের ইনিংসে এই তিন ছক্কা ছাড়াও ২৬টি চার মেরেছেন রনি। এর আগে তাঁর সর্বোচ্চ রান ছিল ১৭৬, করেছিলেন বরিশাল বিভাগের হয়ে ২০০৮-০৯ মৌসুমে। বিকেএসপিতে খুলনার দুই সেঞ্চুরিয়ান তুষার ও নুরুল পঞ্চম উইকেটে যোগ করেন ২৩৮ রান। নুরুল ক্যারিয়ার-সর্বোচ্চ ১১৫ রান করে আউট হয়ে গেলেও ক্যারিয়ারের দ্বিতীয় সর্বোচ্চ ১৭৭ রান করে শেষ পর্যন্ত অপরাজিত থাকেন তুষার। জাতীয় দলের সাবেক ব্যাটসম্যানের এটি ১৬তম প্রথম শ্রেণির ও ১০ম জাতীয় লিগ সেঞ্চুরি। সংক্ষিপ্ত স্কোর ঢাকা বিভাগ-বরিশাল, মিরপুর বরিশাল ১ম ইনিংস: ১৩৯। ঢাকা বিভাগ ১ম ইনিংস: ১২৮.৪ ওভারে ৫৯১/৪ (রনি ২২৭, রকিবুল ১৪৫, তাইবুর ৮৫*, মজিদ ৭৬, শুভাগত ৪০*; আল আমিন ১/৭৯, ফরিদউদ্দিন ১/৯৯, কামরুল ১/১১৫, নাসুম ১/১৩৭)। রংপুর-চট্টগ্রাম, ফতুল্লা রংপুর ১ম ইনিংস: ১১২.৫ ওভারে ২৬৯ (নাঈম ১০৭, সোহরাওয়ার্দী ৬২, মাহমুদুল ৩০, বিশ্বনাথ ২১; আলাউদ্দিন ৪/৪৯, মনিরুজ্জামান ৩/৪৭, ফয়সাল ২/৩০, নূর ১/৫৮)। চট্টগ্রাম ১ম ইনিংস: ৫৯.৩ ওভারে ১০৭ (ইরফান ৩২, মাহাবুবুল ১৯; শুভাশিস ৩/৩৭, বিশ্বনাথ ২/১, আরিফুল ২/৩২, সোহরাওয়ার্দী ১/৬, মাহমুদুল ১/১২, সাজেদুল ১/১৯)। খুলনা-সিলেট, বিকেএসপি-২ খুলনা ১ম ইনিংস: ১৫৬ ওভারে ৫৩৬/৮ ডি. (তুষার ১৭৭*, নুরুল ১১৫, ইমরুল ৬৩, অমিত ৬০, মিঠুন ৫৭; অলক ৩/৭৬, সাদিকুর ৩/১০৮, এনামুল ১/১০৪, নাবিল ১/১২০)। সিলেট ১ম ইনিংস: ২২ ওভারে ৮৬/৪ (সায়েম ৪৪, এনামুল ২৩; রবি ২/৭, রাসেল ১/১৪, রাজ্জাক ১/৩০)। ঢাকা মহানগর-রাজশাহী, বিকেএসপি-৩ ঢাকা মহানগর: ৩০২ ও ২৯.৪ ওভারে ১১৫/৩ (সৈকত ৪৬, মারুফ ৪৬; সাকলাইন ৩/৪৭)। রাজশাহী ১ম ইনিংস: ৬২.৫ ওভারে ২১৮ (জুনায়েদ ৫৫, জুবায়ের ৫৪, মুক্তার ৩৭*, ফরহাদ হোসেন ৩০; শরীফউল্লাহ ৩/৪৪, শহীদ ৩/৮৬, আসিফ ২/২৩, সৈকত ১/১৯, ইলিয়াস ১/৩৫)।	1
হোল্ডারের স্বস্তি প্রচণ্ড খরতাপের পর একপশলা বৃষ্টি। টানা তিন ম্যাচ হারের পর দক্ষিণ আফ্রিকার বিপক্ষে চতুর্থ ওয়ানডেতে ওয়েস্ট ইন্ডিজের জয়টাও যেন সে রকম। পাঁচ ম্যাচের সিরিজে হার নিশ্চিত হয়ে গিয়েছিল আগেই। তবে পোর্ট এলিজাবেথে পরশুর জয় কিছুটা হলেও যেন স্বস্তি দিয়েছে নতুন ওয়েস্ট ইন্ডিয়ান অধিনায়ক জেসন হোল্ডারকে, ‘আমরা চেয়েছিলাম সম্মান পুনরুদ্ধার করতে। এই সিরিজের প্রতিটি ম্যাচেই সেই চেষ্টা করেছি। আজ সফল হয়েছি।’ ৪০ বলে ৬৪ রানের দারুণ ইনিংস খেলে ওয়েস্ট ইন্ডিজের জয়ের নায়ক অলরাউন্ডার আন্দ্রে রাসেল। অন্যদিকে আগেই সিরিজ নিশ্চিত হয়ে যাওয়ায় এ ম্যাচে দক্ষিণ আফ্রিকা বিশ্রামে রেখেছিল নিয়মিত একাদশের তিন বোলার ডেল স্টেইন, ভারনন ফিল্যান্ডার ও ইমরান তাহিরকে। তবে তারা খেললেও এই ম্যাচে ওয়েস্ট ইন্ডিজই জিতত বলে মনে করেন হোল্ডার, ‘মনে হয় না ওরা খেললেও আজ ম্যাচের ফল অন্য রকম হতো।’ প্রায় ৯ বছর পর ওয়েস্ট ইন্ডিজের কাছে কোনো ওয়ানডে ম্যাচ হারল দক্ষিণ আফ্রিকা। পরশুর আগে সর্বশেষ হারটা ছিল ২০০৬ সালের নভেম্বরে জয়পুরে আইসিসি চ্যাম্পিয়নস ট্রফির সেমিফাইনালে। ক্রিকইনফো।	1
বিএসজেএর বর্ষসেরা জমকালো এক অনুষ্ঠানে ২০০৯ থেকে ২০১২ সাল পর্যন্ত চার বছরের নির্বাচিত বর্ষসেরা ক্রীড়াব্যক্তিত্ব ও পৃষ্ঠপোষকদের কাল সম্মানিত করেছে বাংলাদেশ স্পোর্টস জার্নালিস্টস অ্যাসোসিয়েশন (বিএসজেএ)। ২০০৯ ও ২০১১ সালের বর্ষসেরা ক্রীড়াবিদ সাকিব আল হাসান। ২০১০ সালের বর্ষসেরা হয়েছেন গলফার সিদ্দিকুর রহমান, ২০১২ সালের সেরা মুশফিকুর রহিম। বিশেষ সম্মাননা পুরস্কার পেয়েছেন সাবেক বাঁহাতি স্পিনার রামচাঁদ গোয়ালা। ক্রিকেটার তামিম ইকবালের মা নুসরাত ইকবাল খান পেয়েছেন সেরা অভিভাবকের পুরস্কার। গতকাল ঢাকার বঙ্গবন্ধু জাতীয় স্টেডিয়ামসংলগ্ন আইভি রহমান সুইমিংপুল কমপ্লেক্সে পুরস্কার বিতরণী অনুষ্ঠানে প্রধান অতিথি হিসেবে উপস্থিত ছিলেন যুব ও ক্রীড়া প্রতিমন্ত্রী বীরেন শিকদার।	1
ভারত-ইংল্যান্ড ‘সেমিফাইনাল’ ভারত-অস্ট্রেলিয়া দ্বিতীয় ম্যাচটি পরিত্যক্ত হওয়ায় ত্রিদেশীয় সিরিজে ফাইনালে ওঠার স্পষ্ট সমীকরণ পেয়ে গেল ভারত। শুক্রবার লিগ পর্বের শেষ ম্যাচে ইংল্যান্ডের বিপক্ষে জিততেই হবে মহেন্দ্র সিং ধোনির দলকে। ফাইনালে ওঠার জন্য সে ম্যাচ জিতলে তো কথাই নেই, পরিত্যক্ত হলেও চলবে ইংল্যােন্ডর। ওটি তাই কার্যত সেমিফাইনালে রূপ নিয়েছে। টুর্নামেন্টের ফাইনাল রোববার। বৃষ্টির কারণে কাল ম্যাচ শুরু হয় দেরিতে। অধিনায়কত্বে ফিরে আসা জর্জ বেইলি টস জিতে ব্যাটিংয়ে পাঠান ভারতকে। তৃতীয় ওভারে বৃষ্টির কারণে বন্ধ হয়ে যায় খেলা। ম্যাচের দৈর্ঘ্য ৪৪ ওভারে নামিয়ে আবার শুরু হলেও খেলা বেশি দূর গড়াতে পারেনি। ১৬ ওভারে ভারতের রান যখন ৬৯, বৃষ্টিতে পরিত্যক্ত হয় খেলা। পয়েন্ট ভাগাভাগি করতে হয় দুই দলকে। ৪ ম্যাচে ১৫ পয়েন্ট নিয়ে সবার শীর্ষে অস্ট্রেলিয়া। ৩ ম্যাচে ৫ পয়েন্ট ইংল্যান্ডের। সমান ম্যাচে ভারতের পয়েন্ট ২। তবে শেষ ম্যাচে ইংল্যান্ডকে হারালে টুর্নামেন্টের ফাইনালে যেতে পারবে ভারত। কাল ম্যাচ পরিত্যক্ত হওয়ার আগে রাহানে ও কোহলি উইকেটে ছিলেন ২৮ ও ৩ রানে। ২৩ ও ৮ রানে আউট হয়ে যান রাইডু ও ধাওয়ান। উইকেট নিয়েছেন স্টার্ক ও মার্শ। ক্রিকইনফো।	1
কোরিয়ার মধুর প্রতিশোধ আট বছর আগের কুয়ালালামপুরের ম্যাচটা অনেক রক্তক্ষরণ ঘটিয়েছে দক্ষিণ কোরিয়ানদের হৃদয়ে। টাইব্রেকার-নাটকে ইরাকের কাছে হেরে দক্ষিণ কোরিয়া বিদায় নিয়েছিল সেমিফাইনাল থেকে। কাল সিডনি দুই দলকে আবার দাঁড় করিয়ে দিয়েছিল মুখোমুখি। মঞ্চ সেই এশিয়ান কাপ, সেমিফাইনাল। প্রতিশোধ নেওয়ার উপলক্ষ হাতছাড়া করেনি কোরিয়া, ইরাককে ২-০ গোলে হারিয়ে পৌঁছে গেছে এশিয়ান কাপের ফাইনালে। বিশ্বকাপে সবচেয়ে বেশিবার এশিয়ার প্রতিনিধিত্ব করা দক্ষিণ কোরিয়া এশিয়ায় বরাবরই পরাশক্তি। কিন্তু এশিয়ান কাপ যেন তাদের কাছে এক প্রহেলিকা। প্রথম দুই আসরের চ্যাম্পিয়ন কোরিয়া পরের ৫৫ বছরে আর শিরোপা জিততে পারেনি। সর্বশেষ ফাইনালের স্মৃতিতেও তো ধুলো জমে গেছে, সেই ১৯৮৮ ফাইনালে তারা সৌদি আরবের কাছে হেরেছিল টাইব্রেকারে। কাল তাই প্রতিশোধের সঙ্গে ছিল দীর্ঘ একটা অতৃপ্তি মেটানোর উপলক্ষও। সেটা দারুণভাবেই কাজে লাগাল তেগুক যোদ্ধারা। ইরানের সঙ্গে স্নায়ুক্ষয়ী কোয়ার্টার ফাইনালজয়ী ইরাক খেলছিল তেড়েফুঁড়েই। কিন্তু খেলা গড়ানোর সঙ্গে সঙ্গেই বোঝা গেছে, ধকলটা তারা সামলে উঠতে পারেনি। কোরিয়ার গতির সামনে বারবারই খেই হারিয়ে ফেলছিলেন ইরাকের ডিফেন্ডাররা। ২০ মিনিটে প্রথম গোল পেয়ে যায় কোরিয়া। কিম জিন সুর ফ্রি-কিক থেকে হেড করে এগিয়ে দেন লি ইয়ং হিউপ। ইরাকের অধিনায়ক ইউনুস মাহমুদ অবশ্য বেশ কয়েকবার ভীতি ছড়িয়েছেন প্রতিপক্ষ রক্ষণে। কিন্তু গোলের রাস্তা বের করতে পারেনি ইরাক। দক্ষিণ কোরিয়ার এখন ৫৫ বছর ধরে অধরা শিরোপা হাতে তোলার সুযোগ। দলের জার্মান কোচ উইলি স্টাইলাকের কাছে এখন মূল কৌশল মনে হয় দলকে ভারমুক্ত রাখা, ‘চাপটাপ নিয়ে এখন আর আমরা ভাবছি না। অস্ট্রেলিয়ায় আমরা এশিয়ার তিন নম্বর দল হিসেবে এসেছিলাম। সেই লক্ষ্য আমরা পূরণ করতে পেরেছি। এখন যা পাব সেটাই হবে বাড়তি।’ ফাইনালে সম্ভাব্য প্রতিপক্ষ আগামীকালের অস্ট্রেলিয়া-আরব আমিরাত সেমিফাইনাল জয়ীরা। স্বাগতিক অস্ট্রেলিয়াকে গ্রুপপর্বে ১-০ গোলে হারিয়েছিল দক্ষিণ কোরিয়া। তবে স্টাইলাক মনে করিয়ে দিলেন, সেই অস্ট্রেলিয়া ছিল খর্বশক্তির। দলকে আগেই প্রাপ্তির আনন্দে ভেসে যেতে তিনি দেবেন না! এএফপি।	1
শেষ প্রতিরোধ লক্ষ্য ২৬৩। ওয়েস্ট ইন্ডিজ নবম উইকেট হারাল ২৩৯ রানে। তার পরও পরশু পোর্ট এলিজাবেথে জয়ী দলের নাম ওয়েস্ট ইন্ডিজ। শেষ জুটিতে শেলডন কটরেলকে নিয়ে ২৭ রান যোগ করে দক্ষিণ আফ্রিকাকে হারিয়ে দিলেন আন্দ্রে রাসেল। রান তাড়া করে জয়ী ম্যাচে দশম উইকেটে ষষ্ঠ সর্বোচ্চ জুটি রাসেল-কটরেলের। সর্বোচ্চ ৬৪ রান ওয়েস্ট ইন্ডিজেরই ডেরিক মারে ও অ্যান্ডি রবার্টস জুটির। ১৯৭৫ বিশ্বকাপে এজবাস্টনে পাকিস্তানের বিপক্ষে ২৬৭ রানের লক্ষ্যে ছোটা ক্যারিবীয়রা ২০৩ রানেই হারায় ৯ উইকেট। এরপর মারে (৬১*) ও রবার্টস (২৪*) দলকে জিতিয়েই ফেরেন। দুইয়ে গত জানুয়ারিতে ব্রিসবেনে ইংল্যান্ডের বিপক্ষে অস্ট্রেলিয়ার জেমস ফকনার (৬৯*) ও ক্লিন্ট ম্যাকাইয়ের (২*) ৫৭ রান। ৩০১ রানের লক্ষ্যে ছোটা অস্ট্রেলিয়া ২৪৪ রানে হারিয়েছিল নবম উইকেট।	1
ফুটবল উৎসবের অপেক্ষা বাংলাদেশ দল সিলেটে পৌঁছে গিয়েছিল সোমবার দুপুরেই। গতকাল এল মালয়েশিয়া দল। বাকি তিনটি দলও আজ-কালের মধ্যে সিলেটে পা রাখবে। টুকটাক কিছু কাজ বাদে স্থানীয় আয়োজকদের আনুষঙ্গিক প্রস্তুতিও প্রায় শেষ। এখন মাঠে ফুটবল উৎসব দেখার অপেক্ষা। দেড় দশক পর বাংলাদেশ ফুটবল ফেডারেশনের উদ্যোগে জাতির জনকের নামে আন্তর্জাতিক টুর্নামেন্ট। ফুটবলপ্রেমী সিলেটের যেন তর সইছে না! তর যে সইছে না, সেটা সিলেট নগরে এক মুহূর্ত ঢুঁ মারলেই অনুভব করা যায়। দুপুর থেকে সন্ধ্যা পর্যন্ত একনাগাড়ে মাইকে চলছে বঙ্গবন্ধু গোল্ডকাপের প্রচারণা। নগরের লামাবাজার এলাকার সিলেট জেলা স্টেডিয়াম, যেখানে টুর্নামেন্টের গ্রুপপর্বের তিনটি এবং একটি সেমিফাইনাল হবে, তার আশপাশ ঘিরে কাল দিনভর ছিল উৎসুক মানুষের ভিড়। খেলাপ্রেমী এসব মানুষ নিজেরাই জেনে নিচ্ছিলেন সর্বশেষ প্রস্তুতির খুঁটিনাটি। সিলেটকে দারণ সব ম্যাচ উপহার দিতে খেলোয়াড়েরাও বসে নেই। তাঁরা সিলেট পৌঁছেই কঠোর অনুশীলনে ব্যস্ত হয়ে পড়েছেন। শহরতলির খাদিমনগরে বিকেএসপির ১ নম্বর মাঠে বাংলাদেশ দলের খেলোয়াড়েরা লাল জার্সি পরে বিকেল চারটা থেকে সন্ধ্যা পর্যন্ত অনুশীলন করেছেন। কুয়ালালামপুর থেকে ঢাকা হয়ে মালয়েশিয়া দল সিলেটে পৌঁছায় বেলা ১টা ২৫ মিনিটে। হোটেলেই সামান্য বিশ্রাম। আকাশি জার্সি গায়ে বেলা সাড়ে চারটায় বিকেএসপির ২ নম্বর মাঠে অনুশীলনে নেমে পড়ে মালয়েশিয়া দল। দুই দলের খেলোয়াড়েরা দিনের অনুশীলন শেষে সন্ধ্যায় হোটেলে ফেরার পথে বিকেএসপিতেই স্থানীয় সাংবাদিকদের কিছু প্রশ্নের উত্তর দেন। বাংলাদেশ দলের অধিনায়ক মামুনুল ইসলাম মালয়েশিয়াকে হারিয়ে শুভসূচনা করতে চান টুর্নামেন্টে। মালয়েশিয়া দলের অধিনায়ক নাজিরুল নইম বাংলাদেশ দলকে শক্তিশালী বলে সমীহ করছেন। ভালো খেলার আশা তাঁদেরও, ‘আমরা প্রত্যেকেই যার যার জায়গা থেকে ভালো খেলতে চাই।’ সব প্রস্তুতি শেষ। এখন মাঠে নামতে উন্মুখ খেলোয়াড়েরা। উন্মুখ হয়ে রয়েছেন সিলেটবাসী। কী ক্রিকেট, কী ফুটবল—সব খেলাতেই সিলেটের মাঠে দেখা যায় দর্শকারণ্য! তবে উল্টো পিঠে কিছু আশঙ্কাও থাকে। গত আগস্টেই তো নেপাল অনূর্ধ্ব-২৩ দলের সঙ্গে বাংলাদেশের প্রীতি ম্যাচে গেট ভেঙে ঢুকে পড়েছিল হাজার হাজার দর্শক। এবার কোনো অবস্থাতেই অমনটা ঘটতে দিতে চান না আয়োজকেরা। এবার তাই নেওয়া হয়েছে বাড়তি নিরাপত্তাব্যবস্থা। তবে দর্শকের এ নিয়ে তেমন ভাবান্তর নেই। আপাতত দৃষ্টি তাঁদের আগামীকাল অনুষ্ঠেয় বাংলাদেশ বনাম মালয়েশিয়া ম্যাচটির দিকেই।	1
২০ ভরি সোনার গোল্ডকাপ টুর্নামেন্টের নাম বঙ্গবন্ধু গোল্ডকাপ বলেই চ্যাম্পিয়ন দলকে দেওয়া হবে সোনা দিয়ে গড়া ট্রফি। তবে কোনো অর্থ পুরস্কার বরাদ্দ থাকছে না। ট্রফি বানানো হচ্ছে ২০ ভরি সোনা দিয়ে। এই ট্রফিটা চ্যাম্পিয়ন দলকে একেবারেই দিয়ে দেওয়া হবে, নাকি রেপ্লিকা দেওয়া হবে—সে ব্যাপারে এখনো কোনো সিদ্ধান্ত হয়নি। টুর্নামেন্টের পুরস্কার কমিটির চেয়ারম্যান হারুনুর রশীদ কাল বলেছেন, ‘আমরা ২০ ভরি সোনা দিয়ে ট্রফি তৈরি করেছি। আর রানার্সআপ দল গতানুগতিক ট্রফিই পাবে। তবে এই আসরে কোনো অর্থ পুরস্কার থাকছে না। যেহেতু সোনার তৈরি ট্রফি থাকবে, তাই অর্থ পুরস্কারের বিষয়টি রাখছি না। অবশ্য মূল ট্রফি না রেপ্লিকা দেওয়া হবে—সেটা এখনো ঠিক হয়নি।’ এই ট্রফি বানানোর দায়িত্ব পেয়েছে আরিফ মেটালিক। ট্রফিটা গড়ার ক্ষেত্রে যাতে কোনো জালিয়াতি না হয়, সে ব্যাপারে বাফুফে খুব সতর্ক। হারুনুর রশীদ পরিষ্কার করে দিয়েছেন ব্যাপারটি, ‘আমরা যাদের দিয়েছি (আরিফ মেটালিক), তারা নিশ্চয়তা দিয়েছে যে ভালোভাবে সোনায় মোড়ানো ট্রফি তৈরি করে দেওয়া হবে। এতে কোনো সমস্যা হবে না। এখন দেখা যাক, তারা কেমন তৈরি করে। আমরা চাই এ নিয়ে যেন পরে কোনো বিতর্ক না হয়।’	1
হকিকে কৃষ্ণমূর্তির ব্যবস্থাপত্র ছয় ম্যাচে মাত্র দুই জয়। বিশ্ব হকি লিগের দ্বিতীয় রাউন্ডে ষষ্ঠ হয়ে পরশু রাতে দেশে ফিরেছে বাংলাদেশ হকি দল। মালয়েশিয়ান কোচ গোবিনাথান কৃষ্ণমূর্তির সঙ্গে চুক্তিও শেষ। সিঙ্গাপুর থেকেই তিনি ফিরে গেছেন মালয়েশিয়ায়। তবে দেশে ফিরে যাওয়ার আগে দলের অনেক সমস্যা চিহ্নিত করে ফেডারেশনকে লিখিত প্রতিবেদন দিয়েছেন কৃষ্ণমূর্তি। তাঁর মূল্যায়ন হলো খেলোয়াড়েরা শুরুর আগেই ম্যাচে হেরে বসে থাকে। বড় সমস্যা মানসিকতায়। এ ছাড়া শক্তিশালী প্রতিপক্ষের সঙ্গে ম্যাচে ভয়ে কুঁকড়ে থাকে। জাপান ও পোল্যান্ডের সঙ্গে প্রথম কোয়ার্টারেই গোল খেয়ে ম্যাচেই আর ফিরতে পারেনি বাংলাদেশ। বিরতির সময় খেলোয়াড়দের মানসিকভাবে উজ্জীবিত করতে হয়েছে, বদলাতে হয়েছে কৌশল। খেলোয়াড়দের জন্য মনোবিদ নিয়োগের পরামর্শ দিয়ে কৃষ্ণমূর্তি বলেছেন, বড় দলের বিপক্ষে দৃঢ় মানসিকতা গড়ে তুলতে বেশি বেশি শক্ত প্রতিপক্ষের সঙ্গে খেলার বিকল্প নেই। সহকারী হিসেবে কোচ কৃষ্ণমূর্তির সঙ্গে সারাক্ষণ ডাগআউটে ছিলেন সাবেক অধিনায়ক মামুনুর রশীদ। বাংলাদেশ দলের পারফরম্যান্স হতাশ করেছে তাঁকেও। ব্যর্থতার দায় স্বীকার করে মামুনুর বললেন, ‘এমন ফল প্রত্যাশা করিনি মোটেও। সেমিফাইনালে যাওয়া উচিত ছিল আমাদের। আমি খুব হতাশ এবং ব্যর্থতার দায় কিছুটা হলেও আমার।’ ওমানের সঙ্গে জিতলেই সেমিফাইনাল। কিন্তু বিদেশের মাটিতে ওমান-বাধাটা আবারও টপকাতে ব্যর্থ হয়েছে বাংলাদেশ। তাহলে কি এটাই দলের সর্বোচ্চ সামর্থ্য? মামুন এটি আবার মানতে চান না, ‘এটা আমাদের সামর্থ্য না। ওমানের এই দলে ঢাকায় অনূর্ধ্ব-২১ টুর্নামেন্টে খেলা আটজন ছিল। ঢাকায় ওদেরই ৭ গোল দিয়েছি। কিন্তু আমরা সেখানে নিজেদের খেলাটা খেলতে পারিনি। ওমানের মান মোটেও আমাদের চেয়ে ভালো নয়। শুধু ওমান না, প্রতিটি ম্যাচেই আমরা ফাঁকা পোস্ট পেয়েও গোল করতে পারিনি।’ নিষেধাজ্ঞা পেরিয়ে আসা চার খেলোয়াড়ের তিনজন যোগ হয়েছিলেন দলে—জিমি, পিন্টু ও রানা। এঁদের মধ্যে শুধু জিমিই যা একটু খেলেছেন। বাকিদের অনেকেই প্রত্যাশা অনুযায়ী খেলতে পারেননি। প্রত্যেকের পারফরম্যান্সের আলাদা কাটাছেঁড়াও করা হয়েছে শেষ ম্যাচ শেষে। কাল নাম প্রকাশে অনিচ্ছুক একজন কর্মকর্তা বললেন, ‘কিছু খেলোয়াড়ের কাছে আমাদের অনেক প্রত্যাশা ছিল। তারা মোটেও ভালো খেলেনি। রক্ষণে চয়ন ও পিন্টু খুব হতাশ করেছে। মাঝমাঠে রানা ও কৃষ্ণ, ফরোয়ার্ডে নিলয় এবং মিমোও খারাপ করেছে। তবে জিমি খুবই ভালো খেলেছে, প্রত্যাশার চেয়েও বেশি।’ তবে দল ব্যর্থ হওয়ায় জিমিও হতাশ, ‘আমরা এবার বড় একটা সুযোগ হারালাম। আমার খুবই খারাপ লাগছে।’ আগামী অক্টোবর পর্যন্ত বাংলাদেশ দলের কোনো আন্তর্জাতিক টুর্নামেন্ট নেই। শুধু নভেম্বরে মালয়েশিয়ায় হবে অনূর্ধ্ব-২১ এশিয়া কাপ। তার আগে পাইপলাইনে আরও কিছু নতুন খেলোয়াড় তৈরি করতে না পারলে হকির জন্য ভালো কিছু হবে না। অনূর্ধ্ব-২১ দলের কোচ মামুনুর পরোক্ষে সেই সাবধানবাণীই উচ্চারণ করলেন, ‘নতুন খেলোয়াড় তুলে না আনলে হকির সামনে অন্ধকার।’	1
অভিজ্ঞতা ও তারুণ্য মিলিয়ে বিজেএমসি গত মৌসুমে প্রিমিয়ার লিগের দশ দলে হয়েছিল সপ্তম। তবে এবার চতুর্থ হওয়ার স্বপ্ন দেখছে বিজেএমসি। আগামী মৌসুমে চতুর্থ হওয়ার লক্ষ্য সামনে রেখে এবার অভিজ্ঞ ও তারুণ্যনির্ভর একটি দল গড়েছে তারা। কাল বাফুফে ভবনে অনেকটা নীরবেই দলবদল সারল বিজেএমসি। স্থানীয় ২৯ জন ফুটবলারের মধ্যে অনূর্ধ্ব-১৮ দলের পাঁচজন। বিদেশিদের মধ্যে যোগ দিয়েছেন সেনেগালের স্ট্রাইকার দুদু সামকো। গত মৌসুমে বিজেএমসিতে খেলা নাইজেরিয়ান মিডফিল্ডার স্যামসান স্যামুয়েলও খুব শিগগিরই ক্যাম্পে যোগ দেবেন। কোচের দায়িত্ব নিতে পারেন শ্রীলঙ্কান পাকির আলী।	1
কুয়েতে সপ্তম শ্যুটার বাকি আগামী এপ্রিলে বিশ্বকাপের প্রস্তুতিমূলক টুর্নামেন্ট হিসেবেই কুয়েতে গিয়েছিলেন কমনওয়েথ গেমসে রুপাজয়ী শ্যুটার আবদুল্লাহ হেল বাকি ও শোভন চৌধুরী। কিন্তু আন্তর্জাতিক শ্যুটিং গ্রাঁ প্রিতে ১০ মিটার এয়ার রাইফেলে আটজনের মধ্যে সপ্তম হয়েছেন বাকি। বাছাইপর্বই পার হতে পারেননি শোভন। বাছাইপর্বে বাকি ৬২২ স্কোর করে পঞ্চম হয়ে শ্যুট অফে যান। কিন্তু শোভন বাছাইপর্বে হয়েছেন ১৩তম, তাঁর স্কোর ছিল ৬১৫.৫। এই গ্রাঁ প্রিতে অংশ নিয়েছেন ৫৮ দেশের ৫২৬ জন শ্যুটার।	1
ব্ল্যাটারের আরেক প্রতিদ্বন্দ্বী ‘দয়া করে আবার নির্বাচনে দাঁড়াবেন না’, গত জুনে ব্রাজিলে ফিফা কংগ্রেসে ফিফা সভাপতি সেপ ব্ল্যাটারকে অনুরোধ করেছিলেন মাইকেল ফন প্রাগ। ব্ল্যাটার ডাচ ফুটবল প্রধানের অনুরোধ রাখেননি, ঘোষণা দিয়েছেন আগামী ২৯ মের নির্বাচনে দাঁড়ানোর। বসে নেই ফন প্রাগও, পরশু ঘোষণা দিলেন ফিফা সভাপতি নির্বাচনে ব্ল্যাটারের প্রতিদ্বন্দ্বী হওয়ার। কাতারে বিশ্বকাপ আয়োজন নিয়ে বিতর্কের ঘেরাটোপে বন্দী ফিফার সুনাম পুনরুদ্ধারকেই লক্ষ্য করেছেন ফন প্রাগ, ‘আমি ফিফাকে নিয়ে খুব উদ্বিগ্ন,সবাই সেটা জানেও। এখন সময় সংস্থাটাকে স্বাভাবিক অবস্থায় ফিরিয়ে আনার, ফুটবলে মনোযোগ দেওয়ার।’ এর আগে ব্ল্যাটারের বিপক্ষে নির্বাচন করার ঘোষণা দিয়েছেন ফিফার সাবেক নির্বাহী জেরোম শ্যাম্পেন, সাবেক ফরাসি ফুটবলার ডেভিড জিনোলা ও এশিয়ান ফুটবল ফেডারেশনের সহসভাপতি জর্ডানের প্রিন্স আলি বিন আল হুসেইন। এদিকে কাল কাউন্সিল অব ইউরোপ ২০২২ বিশ্বকাপ নিয়ে নতুন করে ভোট নেওয়ার দাবি জানিয়েছে। এএফপি।	1
ইউনাইটেডে অনিশ্চিত ফন পার্সি বর্তমান চুক্তিটা শেষ হবে ২০১৬ সালের মাঝামাঝি। ওই হিসাবে প্রায় আরও ১৮ মাস ম্যানচেস্টার ইউনাইটেডে আছেন রবিন ফন পার্সি। তার পরও কি থাকবেন? জবাবটা অজানা ডাচ স্ট্রাইকারের, ‘আমি জানি না ভবিষ্যতে কী হবে। অপেক্ষা করা ছাড়া আর কিছু করার নেই। এটা তো শুধু আমার ওপর নির্ভর করছে না। এই মুহূর্তে আমি শুধু জানি যে, ইউনাইটেডে আমি আর ১৮ মাস আছি।’ কিন্তু হঠাৎ করে তাঁকে নিয়ে কেন এই প্রশ্ন উঠছে? উঠছে, কারণ ফর্মটা একেবারেই ভালো যাচ্ছে না ফন পার্সির। আর্সেনাল থেকে ইউনাইটেডে যোগ দিয়ে প্রথম মৌসুমেই (২০১২-১৩) লিগের সর্বোচ্চ গোলদাতা হয়েছিলেন, প্রিমিয়ার লিগের শিরোপাও জিতিয়েছিলেন দলকে। কিন্তু চোটের কারণে পরের মৌসুমে অর্ধেকটা খেলতেই পারলেন না। এই মৌসুমে ক্লাবের হয়ে সব ধরনের প্রতিযোগিতায় ১৭ ম্যাচ খেলে করেছেন মাত্র ৮ গোল। সময়টা যে ভালো যাচ্ছে না, সেটা স্বীকার করলেন ডাচ স্ট্রাইকারও, ‘নিজের পারফরম্যান্সে আমি সন্তুষ্ট নই। আমাকে আরও গোল করতে হবে।’ এএফপি।	1
নাদালও গেলেন অবশেষে পারলেন টমাস বার্ডিচ। পারলেন রাফায়েল নাদালকে হারাতে। আট বছরে টানা ১৭ ম্যাচ হারার পর কাল রাফায়েল নাদালকে হারালেন চেক প্রজাতন্ত্রের খেলোয়াড়। আট বছরের মধ্যে বার্ডিচের কাছে প্রথম হারে কোয়ার্টার ফাইনালেই শেষ হলো নাদালের অস্ট্রেলিয়ান ওপেন অভিযান। নাদালকে বিদায় করে টেনিসের ‘বড় চারের’ আরেক জন অ্যান্ডি মারেকে সেমিফাইনালে পেয়েছেন বার্ডিচ। অস্ট্রেলীয়দের স্বপ্ন ভেঙে কাল নিক কিরিয়সকে বিদায় করে দিয়েছেন তৃতীয় গ্র্যান্ড স্লামের জয়ের অভিযানে নামা মারে। ১৯ বছর বয়সী কিরিয়সকে মারে হারিয়েছেন ৬-৩, ৭-৬ (৭/৫), ৬-৩ গেমে। স্বপ্ন ভেঙেছে ইউজিনি বুশারেরও। শেষ আটে টেনিসের ‘পরবর্তী শারাপোভা’ হেরে গেছেন আসল শারাপোভার কাছে। সপ্তম বাছাই কানাডিয়ানকে গ্র্যান্ড স্লাম শিক্ষা দিয়ে দ্বিতীয় বাছাই শারাপোভা জিতেছেন ৬-৩, ৬-২ গেমে। এবার অস্ট্রেলিয়ান ওপেন জিতলে আবারও র্যাঙ্কিংয়ের ১ নম্বর, সেই পথে শারাপোভার সেমিফাইনাল-বাধা একাতেরিনা মাকারোভা। দশম বাছাই শারাপোভার রুশ সতীর্থ ৬-৪, ৬-০ গেমে উড়িয়ে দিয়েছেন তৃতীয় বাছাই রোমানিয়ান সিমোনা হালেপকে। গ্র্যান্ড স্লাম কি এটিপি ট্যু—গত আট বছরে নাদালের কাছে পাত্তা না পাওয়া বার্ডিচ কাল জিতেছেন সরাসরি ৬-২, ৬-০, ৭-৬ (৭/৫) গেমে। দ্বিতীয় সেটটা ৬-০ গেমে জিতে নাদালকে প্রায় অচেনা আরেকটা স্বাদও দিয়েছেন বার্ডিচ। কোনো গ্র্যান্ড স্লামে নাদাল সর্বশেষ ৬-০তে সেট হেরেছিলেন সেই ২০০৬ উইম্বলডনের ফাইনালে, ফেদেরারের কাছে। নাদালকে অনেক দিন প্রতিযোগিতামূলক টেনিসের মূল্য দিতে হয়েছে। চোট-অসুস্থতায় গত জুনের পর মাত্র আটটি ম্যাচ খেলে বছরের প্রথম গ্র্যান্ড স্লামে এসেছিলেন স্প্যানিশ তারকা। টুর্নামেন্ট শুরুর আগেই অবশ্য নাদাল ভবিষ্যদ্বাণী করেছিলেন, এই শরীরে কয়েক রাউন্ডের বেশি যাওয়া সম্ভব নয়। গতবারের রানারআপের সেই শঙ্কাই সত্যি হলো! এএফপি, রয়টার্স।	1
ফিফার শাস্তির ভয় পাচ্ছে না রিয়াল! এমনিতে খবরটা নিয়ে খুব বেশি তোলপাড় পড়ে যাওয়ার কিছু নেই। ক্লাবগুলো দলবদলে বেআইনি কিছু করছে কি না, সেটা খতিয়ে দেখা ফিফার দায়িত্বই। রিয়াল মাদ্রিদ অনূর্ধ্ব-১৮ বছর বয়সী খেলোয়াড়দের দলে আনতে সব আইন মানছে কি না, সেটাও ফিফা তদন্ত করে দেখতে পারে। কিন্তু ব্যাপারটা একটু অন্য মাত্রা পাচ্ছে কিছুদিন আগের একটা ঘটনায়। অপ্রাপ্তবয়স্ক খেলোয়াড় দলে টেনে নিয়মভঙ্গ করায় বার্সেলোনা সামনের মৌসুম পর্যন্ত দলবদলই করতে পারবে না। বার্সেলোনা শাস্তি পাওয়াতেই সিঁদুরে মেঘ দেখছে এখন রিয়াল। এমনিতে ফিফার আইনে অনূর্ধ্ব-১৮ বছর বয়সী খেলোয়াড়দের দলবদল নিষিদ্ধ। তবে বেশ কিছু শর্ত মেনে সেটা করা যেতে পারে। ক্লাবগুলো হরহামেশা সেটাই করছে। কিন্তু বার্সেলোনা নিয়ম না মানার কারণেই এখন আর খেলোয়াড় কেনাবেচা করতে পারছে না। এ মুহূর্তে মাদ্রিদের ২২টি যুব ক্লাবের সঙ্গে তরুণ খেলোয়াড়দের দলবদল নিয়ে চুক্তি আছে রিয়ালের। ফিফা সেসবের বিস্তারিত বিবরণ দেওয়ার জন্য অনুরোধ করেছে রিয়ালকে। রিয়ালের একজন পরিচালক এমিলিও বুত্রাগুয়েনো দাবি করছেন, তাঁরা এটা নিয়ে মোটেই উদ্বিগ্ন নন। বরং ফিফাকে সব রকম সাহায্য করতেই রিয়াল প্রস্তুত। কদিন আগেই অবশ্য ১৬ বছর বয়সী নরওয়েজিয়ান খেলোয়াড় মার্টিন ওডেগার্ডের সঙ্গে চুক্তি করেছে রিয়াল। তবে সেটা নিয়ে রিয়ালের আশঙ্কার খুব বেশি কারণ নেই, কেননা ন্যূনতম শিক্ষাগত যোগ্যতা থাকলে ১৬ বছর বয়স থেকেই খেলোয়াড়েরা ক্লাব বদল করতে পারে। এএফপি।	1
অভিনয়! খেলা শেষ হয়ে যাচ্ছে, কোনোমতেই হারা যাবে না। এমন মুহূর্তে যেকোনো দলই চাইবে কালক্ষেপণ। ২০ বছর বয়সী ব্রাজিলিয়ান মিডফিল্ডার ওয়ালেসও সেটা চাইতে পারেন। তাই বলে লজ্জার মাথা খেয়ে এমনভাবে সেটা করবেন! অনূর্ধ্ব-২০ দক্ষিণ আমেরিকান চ্যাম্পিয়নশিপের ম্যাচে খেলছিল ব্রাজিল ও উরুগুয়ে। খেলার শেষ বাঁশিটা বাজে বাজে, এমন সময় ওয়ালেস ফাউল করে বসলেন উরুগুয়ের এক খেলোয়াড়কে। রেফারি হলুদ কার্ড দেখিয়ে দিলেন সঙ্গে সঙ্গে। আগেও একটা হলুদ কার্ড থাকায় সেটা হয়ে গেল লাল। মাঠ ছাড়ার সময় ওয়ালেসের কী যেন মনে হলো, হঠাৎ শুয়ে পড়লেন মাটিতে। অথচ এর আগে হাঁটছিলেন সুস্থ-স্বাভাবিকভাবেই। উরুগুয়ের খেলোয়াড়েরা প্রতিবাদ জুড়ে দিলেন। কিন্তু ওয়ালেসের ওঠার আর নাম নেই, শেষ পর্যন্ত স্ট্রেচারে করে মাঠ ছাড়লেন। ওদিকে কাজ যা হওয়ার হয়ে গেছে, মূল্যবান কিছু সময় বাঁচিয়ে দল পেয়ে গেল একটা পয়েন্ট! মেট্রো।	1
ভূতের ভয় নিজের হোটেলরুমে ঘুমাচ্ছিলেন হারিস সোহেল। হঠাৎ টের পেলেন, কে যেন তাঁর খাট ধরে সজোরে ঝাঁকুনি দিচ্ছে। বোধ হয় ভূমিকম্পটম্প হচ্ছে! একবার ভাবলেন সোহেল। কিন্তু পরে বুঝতে পারলেন, সে রকম কিছু নয়। সঙ্গে সঙ্গেই অশরীরী এক ভয় গ্রাস করল তাঁকে। কোনোমতে বিছানা ছেড়ে উঠে ছুট দিলেন পাশের কক্ষে। বাকি রাতটা কাটালেন সেখানেই। না, গাঁজাখুরি কোনো গল্প নয়। ব্যাপারটা সত্যিই ঘটেছে। বিশ্বকাপের প্রস্তুতি নিতে পাকিস্তান এখন রয়েছে নিউজিল্যান্ডে। গত শনিবার ক্রাইস্টচার্চের এক হোটেলে এই ভৌতিক অভিজ্ঞতা হয়েছে পাকিস্তানের এই ক্রিকেটারের। সোহেল এতটাই মুষড়ে পড়েন যে, পরের দিন নিউজিল্যান্ড প্রেসিডেন্ট একাদশের সঙ্গে প্রস্তুতি ম্যাচে আর নামেনইনি। পাকিস্তানের ম্যানেজার নাভিদ আকরাম অবশ্য একটা ব্যাখ্যা দাঁড় করিয়েছেন। ওই সময় সোহেল জ্বরে ভুগছিলেন, সেটার ঘোরেই হয়তো ভয় পেয়েছেন বলে ধারণা নাভিদের। মেইল অনলাইন।	1
দেশের টান নিজের দেশে সবচেয়ে বড় সেলিব্রিটিদের একজন। প্রথম এশীয় পুরুষ হিসেবে গ্র্যান্ড স্লামের ফাইনালে উঠেছেন। কেই নিশিকোরি জাপানে বীরের মর্যাদা তো পাবেনই! তবে খ্যাতির পাশে বিড়ম্বনাও থাকে। দেশে শান্তিমতো বেরও হতে পারেন না। কোথাও বেরোলে ভক্তদের ভিড় লেগে থাকে চারপাশে। এখন অবশ্য জাপানে থাকেন না, ঘাঁটি করেছেন ফ্লোরিডাকেই। তাহলে কি এই বিড়ম্বনা এড়াতেই দেশত্যাগ করেছেন নিশিকোরি? ব্যাপারটা সে রকম নয়। অনুশীলনের জন্যই ফ্লোরিডায় থিতু হয়েছেন। তবে জাপান তাঁর মনজুড়ে থাকে, বিশেষ করে দেশের খাবার। ফ্লোরিডায় অনেক কিছু থাকলেও রসনার তৃপ্তিটা যেন ঠিকমতো হয় না তাঁর। আপাতত মার্কিন মুলুকে থাকলেও খেলা ছাড়ার পর ফিরে যেতে চান দেশেই। রয়টার্স।	1
সংস্কার এবারের অস্ট্রেলিয়ান ওপেনে সাড়া জাগানো অস্ট্রেলিয়ান খেলোয়াড় নিক কিরিয়সের বাবা জর্জ কিরিয়স বরাবর একই শার্ট পরে ছেলের খেলা দেখেন।	1
ব্রিসবেনে ‘অস্ট্রেলীয় বোলিংয়ে’ ব্যাটিং ভাবুন একবার, বাংলাদেশ দলের নেট প্র্যাকটিসে বল করছেন মিচেল জনসন কিংবা জশ হ্যাজলউড! তাঁদের সামনে ব্যাট হাতে সাকিব আল হাসান কিংবা নাসির হোসেন। অবিশ্বাস্য হলেও কাল ব্রিসবেনের অ্যালান বোর্ডার গ্রাউন্ড সংলগ্ন প্র্যাকটিস মাঠে এ রকমই একটি দৃশ্যের অবতারণা হয়েছিল। অস্ট্রেলিয়া যাওয়ার পর কালই প্রথম অনুশীলনে নামে বাংলাদেশ দল। দুপুর সাড়ে ১২টার দিকে শুরু হয় নেটে ব্যাটিং-বোলিং অনুশীলন, যা চলে প্রায় ঘণ্টা তিনেক। অস্ট্রেলিয়া-নিউজিল্যান্ডের বড় বড় পেসারদের সেখানেই পেয়ে যান বাংলাদেশ ব্যাটসম্যানরা। না, তাঁদের কেউ সশরীরে বাংলাদেশের নেট বোলার হয়ে আসেননি। আসলে যে উপায়ে বাংলাদেশ দল নেটে অন্য দেশের বোলারদের বল খেলার আমেজ পেল, সেটা বাংলাদেশের জন্য নতুন হলেও অস্ট্রেলিয়ার মতো ক্রিকেট উন্নত দেশের জন্য পুরোনো। বিশ্বকাপ প্রস্তুতির ব্রিসবেন পর্বে বিসিবিকে অর্থের বিনিময়ে বিভিন্ন সুযোগ-সুবিধা দিচ্ছে ক্রিকেট অস্ট্রেলিয়া ও কুইন্সল্যান্ড ক্রিকেট একাডেমি। ভিডিও বোলিং সিমুলেশন সেসবেরই একটি। এই পদ্ধতিতে নেটের ব্যাটসম্যানের অপর প্রান্তে থাকে একটা বড় পর্দা। তাতে ভেসে ওঠে বল হাতে কোনো বোলারের ছবি, সেই বোলার দৌড়ে আসতে থাকেন ব্যাটসম্যানের দিকে, বল ডেলিভারিও করেন একটা পর্যায়ে। কিন্তু ব্যাটসম্যানের দিকে সত্যিকারের যে বলটা ধেয়ে যায়, সেটা আসলে আসে পর্দার পেছনে থাকা একটা বোলিং মেশিন থেকে। ব্রিসবেনেই প্রথম এ ধরনের অনুশীলনের অভিজ্ঞতা হলো বাংলাদেশ দলের। নেটের আগে জিম, পরে সাঁতার—সব মিলিয়ে কাল ব্যস্ত দিন কাটিয়েছেন ক্রিকেটাররা। মুঠোফোনে ম্যানেজার খালেদ মাহমুদও জানালেন, ‘ভালো একটা ট্রেনিং সেশন হয়েছে। জিম, সুইমিং, নেট প্র্যাকটিস সবই করেছে ছেলেরা। ওরা অনুশীলনটা খুব উপভোগ করেছে।’ বিগ ব্যাশ খেলতে আগেই অস্ট্রেলিয়া চলে যাওয়া সাকিব আল হাসান পরশু যোগ দিয়েছেন দলের সঙ্গে। আজ যোগ দেবেন এক দিন পর অস্ট্রেলিয়া যাওয়া তামিম ইকবালও। মেলবোর্নে ডা. ডেভিড ইয়াংকে হাঁটুর সর্বশেষ অবস্থা দেখিয়ে ব্রিসবেনে যাচ্ছেন তিনি। নিয়েছেন তিন ইনজেকশনের শেষটিও। বিসিবি সূত্রে জানা গেছে, তামিমের হাঁটুর অবস্থার উন্নতিতে সন্তুষ্ট ইয়াং। ব্রিসবেনে গিয়েই অনুশীলন শুরু করে দেবেন তামিম। তবে তাঁর পুনর্বাসন ও অনুশীলন চলবে ডেভিড ইয়াংয়ের পরামর্শ অনুযায়ী। ওদিকে অস্ট্রেলিয়ায় যাওয়ার পর বাংলাদেশ দলের কোচিং স্টাফের সদস্যসংখ্যা বেড়ে গেছে একজন। দলের সঙ্গে যোগ দিয়েছেন এর আগেও বাংলাদেশ দলের সঙ্গে কাজ করা অস্ট্রেলিয়ার মনোবিদ ড. ফিল জনসি। প্রায় তিন হাজার ডলারের বিনিময়ে বাংলাদেশের ক্রিকেটারদের নয় দিন সময় দেবেন তিনি।	1
অস্ট্রেলিয়ার সেরা স্মিথ অস্ট্রেলিয়ার বর্ষসেরা টেস্ট ক্রিকেটার হলেন তিনি। সেরা ওয়ানডে ক্রিকেটারও। এরপর আর কোনো সন্দেহই রইল না যে বর্ষসেরার পুরস্কারটাও স্টিভেন স্মিথের হাতে উঠছে। হলোও তা-ই। ডেভিড ওয়ার্নার আর মিচেল জনসনকে পেছনে ফেলে অস্ট্রেলিয়ান ক্রিকেটের সর্বোচ্চ ব্যক্তিগত স্বীকৃতি অ্যালান বোর্ডার পদক পেলেন স্মিথ। শ্রেষ্ঠত্বের লড়াইয়ে তাঁর প্রাপ্ত ভোট ২৪৩, ভোট দিয়েছেন সহ-খেলোয়াড়, আম্পায়ার ও সাংবাদিকেরা। ১৭৫ ও ১২৬ ভোট পেয়েছেন ওয়ার্নার ও জনসন। স্মিথের দিনে পারফরম্যান্সের স্বীকৃতি পেয়েছেন গ্লেন ম্যাক্সওয়েল আর শন অ্যাবটও। টি-টোয়েন্টির বর্ষসেরা খেলোয়াড় হয়েছেন ম্যাক্সওয়েল। ফিল হিউজের মর্মান্তিক মৃত্যুতে সবচেয়ে বড় মানসিক ধাক্কাটা পেয়েছিলেন নিউ সাউথ ওয়েলস পেসার অ্যাবট। গত নভেম্বরে তাঁর বলে চোট পেয়েই মর্মান্তিক মৃত্যু ঘটে হিউজের। সেই ধাক্কা সামলে আবার ক্রিকেটে ফেরার সাহস দেখানো অ্যাবট পেয়েছেন বর্ষসেরা তরুণ খেলোয়াড়ের পুরস্কার ব্র্যাডম্যান ট্রফি। তবে কাল সিডনির ঝলমলে রাতে শেষ পর্যন্ত পুরো আলোটা থাকল স্মিথের ওপর। ২০০৫ সালে ২৩ বছর বয়সে বোর্ডার পদক জিতেছিলেন মাইকেল ক্লার্ক। তারপর সর্বকনিষ্ঠ হিসেবে পদকটি জিতলেন ২৫ বছর বয়সী স্মিথ। ২০০৭ সালে রিকি পন্টিং ও ২০১১ সালে শেন ওয়াটসনের পর এই প্রথম কেউ একই বছরে অস্ট্রেলিয়ার বর্ষসেরা টেস্ট ক্রিকেটার, ওয়ানডে ক্রিকেটার পুরস্কারের সঙ্গে পেলেন বোর্ডার পদক। গত বছর টেস্ট ও ওয়ানডে মিলিয়ে ২২ ম্যাচে ৬৫ গড়ে ১৬৯০ রান করা স্মিথ পুরস্কার পেয়ে উচ্ছ্বসিত, ‘সর্বশেষ ১২ থেকে ১৮ মাস আমি খুবই উপভোগ করেছি। সবচেয়ে বেশি মনে পড়ছে বিশ্বের ১ নম্বর টেস্ট দল দক্ষিণ আফ্রিকাকে ওদের মাঠে হারানোর কথা।’ সতীর্থের প্রশংসায় পঞ্চমুখ দুবার বোর্ডার পদক জেতা শেন ওয়াটসনও, ‘সে যেভাবে খেলছে আর নিজেকে সামলাচ্ছে সেটা দেখাও দারুণ আনন্দের। স্মিথকে দেখে এখন আমার সেরা ফর্মের রিকি পন্টিংকে মনে পড়ছে।’ সিডনি মর্নিং হেরাল্ড, এএফপি।	1
সরে দাঁড়ালেন নারাইন প্রথম টুইটটাতে একটু রহস্য জিইয়ে রাখলেন দীনানাথ রামনারায়ণ। লিখলেন, ‘টিঅ্যান্ডটির একজন খেলোয়াড় বিশ্বকাপ থেকে নিজের নাম প্রত্যাহার করে নেবেন। বাকিটা পরে বলছি।’ সেই থেকেই গুঞ্জন শুরু। ওয়েস্ট ইন্ডিজের বিশ্বকাপ দলে টিঅ্যান্ডটি মানে ত্রিনিদাদ ও টোবাগোর খেলোয়াড় ড্যারেন ব্রাভো, সুনীল নারাইন, লেন্ডল সিমন্স আর দিনেশ রামদিন। এঁদের মধ্যে কে বিশ্বকাপ থেকে নিজের নাম প্রত্যাহার করে নেবেন? আর সেটাই বা কেন? রহস্যটা বেশিক্ষণ ধরে রাখেননি ওয়েস্ট ইন্ডিয়ান প্লেয়ার্স অ্যাসোসিয়েশনের (ডব্লুআইপিএ) সাবেক সভাপতি রামনারায়ণ। একটু পরই খোলাসা করলেন, ‘খেলোয়াড়টির নাম সুনীল নারাইন। বিশ্বকাপ খেলবে না সে। আমার শুভকামনা থাকল ওর জন্য।’ কয়েক ঘণ্টা পরই এল আনুষ্ঠানিক ঘোষণা। ওয়েস্ট ইন্ডিজ ক্রিকেট বোর্ড সংবাদ বিজ্ঞপ্তি দিয়ে জানাল, বিশ্বকাপ থেকে সত্যিই নিজের নাম প্রত্যাহার করে নিয়েছেন নারাইন। কিন্তু কেন? কারণটা আন্দাজ করাও খুব কঠিন কিছু নয়। গত বছরের শেষ দিকে চ্যাম্পিয়নস লিগ টি-টোয়েন্টিতে খেলার সময় বোলিং অ্যাকশন প্রশ্নবিদ্ধ হয়েছিল ক্যারিবিয়ান এই রহস্য-স্পিনারের। আন্তর্জাতিক ক্রিকেট থেকে নিষিদ্ধ তিনি হননি, তবে নিজে থেকেই বিরতি নিয়েছিলেন বোলিং অ্যাকশন নিয়ে কাজ করবেন বলে। বিশ্বকাপের আগে তাঁর সেই স্বেচ্ছাবিরতি ভেঙে ফেরার ঘোষণা স্বস্তি দিয়েছিল ওয়েস্ট ইন্ডিজকে। সদ্য সমাপ্ত ওয়েস্ট ইন্ডিয়ান ঘরোয়া একদিনের টুর্নামেন্টেও টিঅ্যান্ডটির হয়ে খেলেছেন। কিন্তু তার পরই বদলেছেন নিজের মত। আনুষ্ঠানিক বিবৃতিতে বলেছেন, ‘ঘরোয়া টুর্নামেন্টে টিঅ্যান্ডটির হয়ে খেলা এবং চ্যাম্পিয়ন হওয়া দারুণ আনন্দের ব্যাপার। তবে এই অবস্থায় বিশ্বকাপে খেলাটা আমার কাছে একটু তাড়াহুড়োই মনে হচ্ছে। বোর্ডের সঙ্গে কথা বলে আমি তাই সিদ্ধান্ত নিয়েছি আন্তর্জাতিক ক্রিকেটে ফেরাটা আরেকটু পেছাতে। এখন পর্যন্ত বোলিং অ্যাকশন শোধরানোর কাজে আমি যথেষ্ট উন্নতি করেছি। তবে শতভাগ নিশ্চিত হয়েই আমি ফিরতে চাই।’ নারাইনের সিদ্ধান্তকে স্বাগত জানিয়েছে ওয়েস্ট ইন্ডিজ ক্রিকেট বোর্ডও (ডব্লুআইসিবি)। খুব শিগগির তাঁর পরিবর্তে অন্য একজনের নাম ঘোষণা করা হবে বলেও জানিয়েছে ডব্লুআইসিবি। ক্রিকইনফো।	1
রোমাঞ্চিত মাসাকাদজা ২০০৩ সালে বলা হয়েছিল তাঁর অভিজ্ঞতা নেই। চার বছর পরের বিশ্বকাপে জায়গা হয়নি চোটের কারণে। কী দুর্ভাগ্য, ২০১১ বিশ্বকাপের সময় ফর্মটা এত বাজে ছিল যে আবারও উপেক্ষিত। অবশেষে এবার স্বপ্নপূরণ হচ্ছে হ্যামিল্টন মাসাকাদজার। ৩১ বছর বয়সে প্রথম খেলবেন বিশ্বকাপে। কেমন এই অনুভূতি? জিম্বাবুইয়ান একটি দৈনিকের সঙ্গে সাক্ষাৎকারে মাসাকাদজা বলেছেন, ‘বিশ্বকাপের দল ঘোষণার দিন আমি খুবই চিন্তায় ছিলাম। মনে হচ্ছিল এবারও হয়তো দলে জায়গা হবে না। শেষ পর্যন্ত যখন নিজের নামটা দেখলাম, খুব গর্ব হচ্ছিল। এটা আমার স্কুলজীবনের স্বপ্ন।’ আর সেই স্বপ্ন সত্যি হচ্ছে দেখে এতটাই রোমাঞ্চিত হয়ে উঠেছিলেন যে কীভাবে উদ্যাপন করবেন তা-ই নাকি ভেবে পাচ্ছিলেন না, ‘আমি একটা স্বস্তির নিঃশ্বাস ফেললাম। আমার একটা পরাবাস্তব অনুভূতি হলো।’ দল তাঁর ওপর আস্থা রেখেছে। এবার ব্যাট হাতে সেই আস্থার প্রতিদান দিতে চান মাসাকাদজা, ‘আমি টপ অর্ডারে রান করতে চাই যাতে দল ম্যাচ জিততে পারে।’ ক্রিকবাজ।	1
দীর্ঘতম ক্রিকেট ব্যাট! এগিয়ে আসছে বিশ্বকাপ। অস্ট্রেলিয়া-নিউজিল্যান্ডে আগামী ১৪ ফেব্রুয়ারি থেকে শুরু সেই বিশ্বকাপে খেলবে সংযুক্ত আরব আমিরাতও। ক্রিকেটের মহাযজ্ঞ সামনে রেখে মধ্যপ্রাচ্যের দেশটিতে তাই উৎসবের আমেজ। ওএসএন নামে দেশটির একটি টেলিভিশন নেটওয়ার্ক তো ৩২ মিটার লম্বা আর ৪ মিটার চওড়া এক ক্রিকেট ব্যাট বানিয়ে ফেলেছে। দাবি করা হচ্ছে, প্রায় ৯৫০ কেজি ওজনের এই ব্যাটটি পৃথিবীর দীর্ঘতম ক্রিকেট ব্যাট। পরশু দুবাইতে আইসিসি ক্রিকেট একাডেমি ভবনের সামনে বিশালাকার ক্রিকেট ব্যাটটির উন্মোচন অনুষ্ঠানে উপস্থিত ছিলেন এমিরেটস ক্রিকেট বোর্ডের প্রধান নির্বাহী, ছিলেন সংযুক্ত আরব আমিরাত কোচ আকিভ জাভেদসহ দলের কয়েকজন খেলোয়াড়। অনুষ্ঠানে ওএসএন টেলিভিশন নেটওয়ার্কের প্রধান নির্বাহী হামাদ মালিক বলেছেন, ‘আমরা চাই ব্যাটটির দর্শনার্থীরা এখানে এসে আমিরাত জাতীয় দলের উদ্দেশেও কিছু বলবে, বিশ্বকাপের জন্য শুভকামনা জানাবে।’ এএফপি।	1
তিন দিনেই ঢাকার এমন জয়! তিন দিনে ৯ সেঞ্চুরি! শুনে মনে হতে পারে জাতীয় লিগের প্রথম পর্বটা রানবন্যায় ভেসে যাচ্ছে। এক দিক দিয়ে কথাটা ঠিক। কিন্তু এই প্রথম পর্বেই যে আবার ৯৯ রানে অলআউট হওয়ার মতো ঘটনাও ঘটেছে! মিরপুর শেরেবাংলা স্টেডিয়ামে কাল তিন দিনেই ইনিংস ও ৪১৩ রানের বিশাল ব্যবধানে ম্যাচ জিতে নিয়েছে ঢাকা বিভাগ এবং সেটি বরিশালকে দ্বিতীয় ইনিংসে মাত্র ৯৯ রানে শেষ করে দিয়ে। বাংলাদেশের প্রথম শ্রেণির ক্রিকেটের ইতিহাসে এটাই সবচেয়ে বড় জয়। ফলাফল দেখতে পাচ্ছে অন্য ম্যাচগুলোও। বিকেএসপি-২ নম্বর মাঠে খুলনার ৮ উইকেটে ৫৩৬ রানের জবাবে ১৮৪ রানে অলআউট হয়ে ফলোঅনে পড়ে ধুঁকছে সিলেট। দিন শেষে করেছে ৭ উইকেটে ১৩৭ রানে। বিকেএসপির অন্য মাঠে জয়ের সুবাস পাচ্ছে ঢাকা মহানগরও। রাজশাহীর সামনে তারা লক্ষ্য দিয়েছিল ৪৬০ রানের। তৃতীয় দিন শেষে ৬ উইকেটে ১০১ করতে পেরেছে রাজশাহী। ফতুল্লা স্টেডিয়ামে হারের শঙ্কায় চট্টগ্রামও। কাল দ্বিতীয় ইনিংসে ৫ উইকেটে ২৫৭ রান তুলেই ইনিংস ঘোষণা করে চট্টগ্রামকে ৩২০ রানের লক্ষ্য দেয় রংপুর। জবাবে ৮৩ রানে ৩ উইকেট হারায় চট্টগ্রাম। ঢাকা-বরিশাল প্রথম ইনিংসের চেয়েও খারাপ করল বরিশালের ব্যাটসম্যানরা। প্রথম ইনিংসে তো তবু সবাই মিলে ১৩৯ রান করেছিল, শুভাগত হোমের অফ স্পিনের সামনে পড়ে দ্বিতীয় ইনিংসে চা-বিরতির মিনিট দশেক আগেই অলআউট এক শর ১ রান দূরেই। ২২ রানে ৬ উইকেট নিয়েছেন শুভাগত। শাহরিয়ার আর নুরুজ্জামানকে পর পর ফিরিয়ে জাগিয়েছিলেন হ্যাটট্রিকের সম্ভাবনাও। সকালে আগের দিনের ৫৯১ রানের সঙ্গে ৬০ রান যোগ করে ইনিংস ঘোষণা করে দেয় ঢাকা। আগের দিন ৮৫ রানে অপরাজিত থাকা তাইবুর রহমান অবশ্য এর মধ্যেই পেয়ে যান প্রথম শ্রেণির ক্রিকেটে নিজের তৃতীয় সেঞ্চুরি (১০৬*)। খুলনা-সিলেট ৪ উইকেটে ৮৬ রান নিয়ে দ্বিতীয় দিন শেষ করেছিল সিলেট। তার সঙ্গে কাল আর ৯৮ রান যোগ করতেই খুইয়েছে বাকি ৬ উইকেট। প্রথম ইনিংসে ১৮৪ রানে অলআউট সিলেট দ্বিতীয় ইনিংসেও পারেনি সোজা হয়ে দাঁড়াতে। ৫০ রানেই ৪ উইকেট হারানোর পর পঞ্চম উইকেটে অলক কাপালি আর নাজমুল মিলন ৩৮ রান যোগ করলেও ১১০ রানের মধ্যে পড়েছে আরও ৩ উইকেট। খুলনাকে আরেকবার ব্যাটিংয়ে নামাতে বাকি ৩ উইকেটে সিলেটকে করতে হবে ২১৬। ঢাকা মহানগর-রাজশাহী ১২০ রানে ৬ উইকেট নিয়েছেন রাজশাহীর স্পিনার সাকলাইন সজীব। তবে দ্বিতীয় ইনিংসে তাঁর দুর্দান্ত এই বোলিংটা সম্ভবত বৃথাই হতে চলেছে। প্রথম শ্রেণির ক্রিকেটে মেহরাব হোসেন জুনিয়রের ১৪তম সেঞ্চুরির সুবাদে ঢাকা মহানগর দ্বিতীয় ইনিংসে করেছে ৩৭৫, তাতে রাজশাহীর সামনে জয়ের লক্ষ্য দাঁড়িয়েছে ৪৬০। জয় দূরের কথা, রাজশাহীর জন্য এখন ম্যাচ বাঁচানোই কঠিন কাজ। দিন শেষে ৬ উইকেট হারিয়ে ১০১ রান, অর্থাৎ ম্যাচ জিততে হলে বাকি ৪ উইকেটে তাদের করতে হবে আরও ৩৫৯! ব্যাট হাতে দ্বিতীয় ইনিংসে ব্যবধানটা বাড়িয়ে দিয়েছেন ঢাকা মহানগরের মেহরাবই (১০৮)। আসিফ আহমেদের (৬৬) সঙ্গে ষষ্ঠ উইকেটে ১২০ এবং নবম উইকেটে শহীদের (৪৪) সঙ্গেও গড়েছেন ৫৫ রানের জুটি। রংপুর-চট্টগ্রাম প্রথম ইনিংসে লিড ছিল ১৬২ রানের। সেটির সঙ্গে দ্বিতীয় ইনিংসে ২৫৭ যোগ করেই রংপুর অধিনায়ক সাজেদুল ইসলাম মনে করলেন জেতার মতো রান হয়ে গেছে। ঘটেছেও তাই। কাল চা-বিরতির পর ৪১৯ রানের জয়ের লক্ষ্যে খেলতে নেমে ৮৩ রানেই ৩ উইকেট হারিয়েছে চট্টগ্রাম। এর আগে রংপুর দ্বিতীয় ইনিংসে মাত্র ৪৯ ওভারেই ২৫৭ রান করতে পেরেছে মূলত ওপেনার লিটন দাসের সেঞ্চুরির কল্যাণে। ১০৯ বলে সেঞ্চুরি, ফয়সাল হোসেনের বলে কট বিহাইন্ড হওয়ার আগে ১৪২ বলে করে গেছেন ১৫০ রান। প্রথম শ্রেণির ক্রিকেটে লিটনের এটি দ্বিতীয় সেঞ্চুরি। সংক্ষিপ্ত স্কোর ঢাকা মহানগর: ৩০২ ও ৯২.৫ ওভারে ৩৭৫ (মেহরাব জুনিয়র ১০৮, আসিফ ৬৬, মেহেদী ৪৬, সৈকত ৪৬, শহীদ ৪৪, জাবিদ ২১; সাকলাইন ৬/১২০, দেলোয়ার ২/৬১, সানজামুল ২/১০৯)। রাজশাহী: ২১৮ ও ২৩ ওভারে ১০১/৬ (ফরহাদ ব্যাটিং ৪৪, মুক্তার ব্যাটিং ২৪; সৈকত ৪/৩৪, ইলিয়াস ২/২২)। রংপুর: ২৬৯ ও ৪৯ ওভারে ২৫৭/৫ ডি. (লিটন ১৫০, তারিক ৪৩, নাঈম ২৩*, আরিফ ২০; ফয়সাল ২/৫১, নূর হোসেন ১/২৭, মনিরুজ্জামান ১/৩৯, আলাউদ্দিন ১/৫৩)। চট্টগ্রাম: ১০৭ ও ৩৭ ওভারে ৮৩/৩ (মাহবুবুল ৩২; সোহরাওয়ার্দী ১/১৫, সাজেদুল ১/২৫, শুভাশিস ১/২৯)। খুলনা ১ম ইনিংস: ৫৩৬/৮ ডি.। সিলেট ১ম ইনিংস: ৬০.২ ওভারে ১৮৪ (সায়েম ৪৪, নাজমুল ৩২, অলক ৩০, এনামুল ২৩; মুরাদ ৩/২৭, রবিউল ২/৭, ডলার ২/৫২, রাজ্জাক ২/৬০, রাসেল ১/৩১)। ২য় ইনিংস: ৪৯ ওভারে ১৩৭/৭ (নাজমুল ২৪, আনোয়ার ব্যাটিং ২২, ইমতিয়াজ ২১; রাজ্জাক ৪/৪৯, রাসেল ১/১৪, জিয়া ১/১৮, মুরাদ ১/৪৩)। বরিশাল: ১৩৯ ও ২৯.৪ ওভারে ৯৯ (আল-আমিন ৩৬*, শাহরিয়ার ২২, ফজলে রাব্বি ২০; শুভাগত ৬/২২, শাহাদাত ৩/৪০, নাজমুল ১/১৬)। ঢাকা ১ম ইনিংস: ১৪৩ ওভারে ৬৫১/৫ ডি. (রনি ২২৭, রকিবুল ১৪৫, তাইবুর ১০৬*, মজিদ ৭৬, শুভাগত ৪০, নাদিফ ২৭; নাসুম ২/১৫৩, আল আমিন ১/৭৯, ফরিদউদ্দিন ১/৯৯, কামরুল ১/১৪১)। ফল: ঢাকা ইনিংস ও ৪১৩ রানে জয়ী। ম্যান অব দ্য ম্যাচ: রনি তালুকদার।	1
অস্ট্রেলিয়া–কোরিয়া ফাইনাল ম্যাচ শুরুর আগে অস্ট্রেলিয়ার ডিফেন্ডার ট্রেন্ট সেইন্সবুরি হুংকার দিয়েছিলেন, ‘বেদনায় নীল না হওয়া পর্যন্ত আমিরাতের টুঁটি চেপে ধরব!’ কে জানত, মাত্র তিন মিনিটের মধ্যে সেইন্সবুরি সেই সুযোগ পেয়ে যাবেন। তিন মিনিটের মাথায় ম্যাচের প্রথম কর্নার পেল অস্ট্রেলিয়া, তা থেকেই গোল করলেন এই ডিফেন্ডার। পরে জেসন ডেভিডসনের আরেকটি গোলে সংযুক্ত আরব আমিরাতকে কাল ২-০ ব্যবধানে হারিয়েছে অস্ট্রেলিয়া। নিজেদের মাঠে এশিয়ান কাপের ট্রফি হাতে নেওয়ার জন্য অস্ট্রেলিয়ার সামনে এখন শুধু ফাইনাল-বাধা। শনিবারের ফাইনালে তাদের অপেক্ষায় রয়েছে দক্ষিণ কোরিয়া। প্রথম সেমিফাইনালে দক্ষিণ কোরিয়াও একই ব্যবধানে হারিয়েছে ইরাককে। ম্যাচটা আসলে প্রথম ১৫ মিনিটেই শেষ হয়ে গেছে। তিন মিনিটে সেইন্সবুরির গোলের পর ১৫ মিনিটে গোল করেন লেফটব্যাক ডেভিডসন। ১০ মিনিটেই অবশ্য সমতা ফেরাতে পারত আমিরাত, কিন্তু আহমেদ খলিলের শট ফিরে আসে পোস্টে লেগে। আমিরাত কোচ মাহদি আলীর সরল স্বীকারোক্তি, ‘সেমিফাইনালের মতো এত বড় একটা ম্যাচে প্রথম ১৫ মিনিটে দুই গোল খাওয়ার পর ফিরে আসা কঠিন। পুরো ৯০ মিনিটেই মনোযোগ রাখতে হবে, নইলে আপনি হারবেন।’ জাপানের সঙ্গে সেই দুর্দান্ত আমিরাতকে কাল খুঁজেই পাওয়া যায়নি। কোচ মাহদি আলীর অজুহাত, ‘আমরা ফিরে আসার সাধ্যমতো চেষ্টা করেছিলাম, কিন্তু ব্যাপারটা সহজ ছিল না। অনেক খেলোয়াড়ই ক্লান্ত ছিল, আমাদের খেলোয়াড়দের জন্য খেলায় ফিরে আসাটা সহজ ছিল না।’ আমিরাত সেভাবে অস্ট্রেলিয়াকে খুব একটা চাপ দিতে পারেনি। অস্ট্রেলিয়ার খেলায়ও খুব একটা ধার ছিল না। রবি ক্রুস সেটি মেনে নিয়েই চোখ রাখছেন ফাইনালে, ‘কখনো কখনো সেমিফাইনালে আপনার সেরাটা না দিলেও চলে।’ ২০১১ সালে জাপানের কাছে ফাইনালে হেরে স্বপ্নভঙ্গ হয়েছিল অস্ট্রেলিয়ার। এবার দেশের মাটিতে সেই আক্ষেপ দূর করতে চাইবেন ক্রুসরা। এএফপি।	1
ব্যবধান ইনিংস ও ৪১৩ রানের জয়। কাল তিন দিনের মধ্যেই বরিশালকে হারিয়ে জাতীয় লিগের ইতিহাসে সবচেয়ে বড় জয়টি পেল ঢাকা বিভাগ। শুধু জাতীয় লিগেই নয়, বাংলাদেশের মাটিতে প্রথম শ্রেণির ক্রিকেটেও এটি বৃহত্তম জয়। জাতীয় লিগে এর আগের সবচেয়ে বড় জয়টি ছিল রাজশাহীর। ২০০৬-০৭ মৌসুমে বরিশালকেই ইনিংস ও ২০৭ রানে হারিয়েছিল স্বাগতিক রাজশাহী। বাংলাদেশে প্রথম শ্রেণির ক্রিকেটে এর আগে সবচেয়ে বড় ব্যবধানে হেরেছিল বাংলাদেশ জাতীয় দল। ২০০২ সালে বঙ্গবন্ধু স্টেডিয়ামে সিরিজের প্রথম টেস্টে দুই ইনিংস ১৩৯ ও ৮৭ রানে অলআউট হয়ে ওয়েস্ট ইন্ডিজের কাছে বাংলাদেশ হারে ইনিংস ও ৩১০ রানে। প্রথম শ্রেণির ক্রিকেট সবচেয়ে বড় জয়টি পাকিস্তানের রেলওয়ে দলের। ১৯৬৪-৬৫ মৌসুমে ডেরা ইসমাইল খানকে ইনিংস ও ৮৫১ রানে হারায় দলটি।	1
লঙ্কায় যুবাদের দারুণ বোলিং কলম্বো থেকে ডাম্বুলা, সঙ্গী যুব ওয়ানডে সিরিজ জয়ের আত্মবিশ্বাস। রঙিন পোশাকের সাফল্যের পর সাদা পোশাকেও প্রথম দিনটি নিজেদের করে নিয়েছে বাংলাদেশ অনূর্ধ্ব-১৯ দল। যুব টেস্ট সিরিজের প্রথম দিনে বাংলাদেশ যুবদলের স্পিনে নাকাল শ্রীলঙ্কান অনূর্ধ্ব-১৯। টস জিতে ব্যাট করতে নেমে লঙ্কান যুবারা হারিয়েছে ৯ উইকেট, ৯৬ ওভার খেলে রান ২১২। রণগিরি ডাম্বুলা স্টেডিয়ামে লঙ্কানরা উদ্বোধনী জুটিতে তুলেছিল ৩৩। কাভিন বান্দারাকে (২২) ফিরিয়ে বাংলাদেশকে প্রথম ব্রেক থ্রু এনে দেন মেহেদি হাসান। বাংলাদেশ অধিনায়কের অফ স্পিনে পরে এক ওভারেই শিকার প্রতিপক্ষ অধিনায়ক আসালাঙ্কা (১৬) ও ফার্নান্দো (০)। অধিনায়কের দেখানো পথে হেঁটে পরে তাঁকেও ছাড়িয়ে যান নিহাদুজ্জামান। বাঁহাতি স্পিনে তুলে নেন ৪ উইকেট। লেগ স্পিনার সালেহ আহমেদও নিয়েছেন ১ উইকেট। শ্রীলঙ্কার ইনিংসে পঞ্চাশ রানের জুটি নেই একটিও। ওপেনার সালিন্দু পেরেইরা প্রায় ৭৯ ওভার উইকেটে পড়ে থেকে ২৫৪ বলে করেছেন ৭৭। বাংলাদেশের তিন স্পিনার আটটি শিকার করার পর শেষ বিকেলে মিডিয়াম পেসে একটি উইকেট পেয়েছেন মোহাম্মদ সাইফুদ্দিন। শ্রীলঙ্কা দলের সবারই এটি প্রথম যুব টেস্ট, বাংলাদেশ দলের ৮ জনের। সংক্ষিপ্ত স্কোর শ্রীলঙ্কা অনূর্ধ্ব-১৯ ১ম ইনিংস: ৯৬ ওভারে ২১২/৯ (পেরেইরা ৭৭, অমরাসিংহে ২৬; নিহাদুজ্জামান ৪/৫১, মেহেদি ৩/৬৫, সাইফুদ্দিন ১/৮, সালেহ ১/৩৬, শাহানূর ০/১২, নাহিদ ০/৩৭)।	1
বিশ্বকাপের লড়াইয়ে আফগানিস্তান–আয়ারল্যান্ড একটি বিশ্বকাপ কড়া নাড়ছে দরজায়, এর মধ্যেই নিশ্চিত হলো পরের বিশ্বকাপের গুরুত্বপূর্ণ একটি সিদ্ধান্ত। আগেই জানানো হয়েছিল, ২০১৯ বিশ্বকাপে সরাসরি খেলবে ৮ দল, যারা ২০১৭ সালের ৩০ সেপ্টেম্বর ওয়ানডে র্যাঙ্কিংয়ে শীর্ষ আটে থাকবে। বাকি দুটি টেস্ট খেলুড়ে দেশের সঙ্গে বিশ্বকাপের বাছাইপর্বে সরাসরি খেলবে আয়ারল্যান্ড ও আফগানিস্তান। ১০ দলের বাছাইয়ে বাকি ছয় দল উঠে আসবে আইসিসি ওয়ার্ল্ড ক্রিকেট লিগ চ্যাম্পিয়নশিপ থেকে। অর্থাৎ সহযোগী দেশগুলোর শীর্ষ দুই শক্তি আফগানিস্তান ও আয়ারল্যান্ডকে ওয়ার্ল্ড ক্রিকেট লিগে খেলতে হবে না। কাল দুবাইয়ে আইসিসি বোর্ড সভার সিদ্ধান্ত এই সুখবর দিয়েছে দেশ দুটিকে। নির্ধারিত সময়ে র্যাঙ্কিংয়ে উন্নতি না হলে এই বাছাইপর্বে খেলতে হবে বাংলাদেশকেও। ওয়ানডে র্যাঙ্কিংয়ে ৭৫ পয়েন্ট নিয়ে এখন ৯ নম্বরে বাংলাদেশ। ৯৫ পয়েন্ট নিয়ে অনেকটাই এগিয়ে আটে আছে ওয়েস্ট ইন্ডিজ।	1
ইনিংস ব্যবধানে জিতল খুলনাও ঢাকা বিভাগ জিতে গিয়েছিল তিন দিনেই। তৃতীয় দিন শেষে জয় দেখছিল ঢাকা মহানগর, রংপুর ও খুলনাও। হার এড়াতে কাল শেষ দিনে দুর্দান্ত কিছুই করতে হতো রাজশাহী, চট্টগ্রাম ও সিলেটকে। পারেনি দল তিনটি। ঢাকা বিভাগের মতোই ইনিংস ব্যবধানে এবার নিজেদের প্রথম ম্যাচটা জিতে নিয়েছে খুলনা। ২৮৫ ও ২২৫ রানের বড় জয় পেয়েছে রংপুর ও চট্টগ্রামও। খুলনা-সিলেট দ্বিতীয় ইনিংসে ১৩৭ রান তুলতেই নেই ৭ উইকেট। ফলোঅনে পড়া সিলেট হার দেখছিল তৃতীয় দিন শেষেই। দেখার ছিল শেষ ৩ উইকেটে কত দূর যেতে পারে তারা। দলটি টিকল মাত্র ৯.৫ ওভার, যেতে পারল ১৭৪ রান পর্যন্ত। হারল ইনিংস ও ১৭৮ রানে। সিলেটের শেষ তিনটি উইকেটই তুলে নিয়েছেন বিশ্বকাপ দল থেকে বাদ পড়া আবদুর রাজ্জাক। আগের দিনই ৪ উইকেট নেওয়া বাঁহাতি স্পিনার ৭১ রান দিয়ে পেয়েছেন ৭ উইকেট। প্রথম শ্রেণির ক্যারিয়ারে সপ্তমবারের মতো ৭ উইকেট নেওয়া খুলনা অধিনায়ক রাজ্জাক ম্যাচে পেয়েছেন ৯ উইকেট। রাজ্জাক এই নিয়ে সর্বশেষ পাঁচটি প্রথম শ্রেণির ম্যাচেই ইনিংসে ৫ উইকেট পেলেন। এই পাঁচ ম্যাচে খুলনা ও দক্ষিণাঞ্চলের হয়ে ৪৬ উইকেট তাঁর। তবে রাজ্জাক নন, ম্যাচসেরা হয়েছেন খুলনার একমাত্র ইনিংসে অপরাজিত ১৭৭ রান করা তুষার ইমরান। ঢাকা মহানগর-রাজশাহী বিকেএসপির তিন নম্বর মাঠে ৪৬০ রানের লক্ষ্যে রাজশাহী দিন শুরু করেছিল ৬ উইকেটে ১০১ রান নিয়ে। বাকি ৪ উইকেট হাতে নিয়ে আরও ২১.৪ ওভার টিকে ১৭৪ রানে অলআউট হয় তারা, হার ২৮৫ রানের। ৪৪ রান নিয়ে দিন শুরু করা চার নম্বর ব্যাটসম্যান ফরহাদ হোসেন শেষ পর্যন্ত অপরাজিত ছিলেন ৮৫ রানে। মহানগরের ডানহাতি পেসার সৈকত আলী পেয়েছেন ৫ উইকেট। চট্টগ্রাম-রংপুর ফতুল্লায় ৪২০ রান তাড়া করে চট্টগ্রাম করতে পারেনি ২০০ রানও। ৩ উইকেটে ৮৩ রান নিয়ে দিন শুরু করা দলটি লাঞ্চের কিছু সময় পরই অলআউট ১৯৪ রানে। সর্বোচ্চ ৪৪ রান করেছেন আট নম্বর ব্যাটসম্যান ইয়াসির আলী। সংক্ষিপ্ত স্কোর চট্টগ্রাম-রংপুর, ফতুল্লা রংপুর: ২৬৯ ও ২৫৭/৫ ডি.। চট্টগ্রাম: ১০৭ ও ৭২ ওভারে ১৯৪ (ইয়াসির ৪৪, ফয়সাল ৩৫, মাহাবুবুল ৩২; সোহরাওয়ার্দী ৩/৩৯, বিশ্বনাথ ২/৩০, সাজেদুল ২/৩৮, শুভাশিস ২/৫৬, মাহমুদুল ১/১০)। ফল: রংপুর ২২৫ রানে জয়ী। ম্যান অব দ্য ম্যাচ: নাঈম ইসলাম (রংপুর)। খুলনা-সিলেট, বিকেএসপি-২ খুলনা: ৫৩৬/৮ ডি.। সিলেট: ১৮৪ ও ৫৮.৫ ওভারে ১৭৪ (আনোয়ার ৪৪, মিলন ২৪, ইমতিয়াজ ২১, নাজমুল ২০; রাজ্জাক ৭/৭১, রাসেল ১/১৪, জিয়া ১/৩৩, মুরাদ ১/৪৩)। ফল: খুলনা ইনিংস ও ১৭৮ রানে জয়ী। ম্যান অব দ্য ম্যাচ: তুষার ইমরান (খুলনা)। ঢাকা মহানগর-রাজশাহী, বিকেএসপি-৩ ঢাকা মহানগর: ৩০২ ও ৩৭৫। রাজশাহী: ২১৮ ও ৪৪.৪ ওভারে ১৭৪ (ফরহাদ হোসেন ৮৫*, মুক্তার ২৯; সৈকত ৫/৪৫, ইলিয়াস সানি ২/২২, শরীফউল্লাহ ১/১৮, আসিফ ১/৪০, শহীদ ১/৪৫)। ফল: ঢাকা মহানগর ২৮৫ রানে জয়ী। ম্যান অব দ্য ম্যাচ: মেহেদী মারুফ (মহানগর)।	1
ব্ল্যাটার বনাম ফিগো সময় যত গড়াচ্ছে, বাড়ছে সেপ ব্ল্যাটারের প্রতিদ্বন্দ্বীর সংখ্যা। তবে লড়াইয়ে নতুন নাম লেখালেন যিনি, তিনি শুধু সংখ্যাই বাড়াচ্ছেন না, ওজনেও বেশ ভারী। ফিফা সভাপতি পদে নির্বাচনের ঘোষণা দিয়েছেন লুইস ফিগো! সাবেক পর্তুগিজ ফুটবল মহাতারকাকে নিয়ে ফিফা সভাপতি হওয়ার লড়াইয়ে আছেন এখন ছয়জন। মনোনয়ন দাখিলের শেষ তারিখ আজই। নির্বাচন আগামী ২৯ মে। ফিগো জানালেন ফিফার ভাবমূর্তি উজ্জ্বল করার ভাবনাতেই তাঁর এই প্রার্থিতা পেশ, ‘ফুটবল আমাকে ভাবায়। কিন্তু ফিফার যে ভাবমূর্তি আমি এখন ও কয়েক বছর ধরে দেখছি, সেটি আমার ভালো লাগছে না। ফিফা লিখে ইন্টারনেটে সার্চ দিলেই প্রথম যে শব্দটি উঠে আসবে তা হলো স্ক্যান্ডাল। ইতিবাচক কিছু নয়। এটিই আমাদের বদলাতে হবে প্রথমে, বদলাতে হবে ফিফার ভাবমূর্তি। ফুটবলের এর চেয়ে বেশি কিছু প্রাপ্য।’ ব্ল্যাটার এবার লড়ছেন পঞ্চম মেয়াদে। তাঁর প্রতিদ্বন্দ্বীদের মধ্যে সবচেয়ে বড় নাম ফিগোই। বাকিরা হলেন এএফসি সহসভাপতি জর্ডানের আলি বিন আল হুসেইন, ডাচ ফুটবল অ্যাসোসিয়েশনের প্রধান মিশেল ফন প্রাগ, সাবেক ফিফা নির্বাহী জেরোম শ্যাম্পেন ও সাবেক ফরাসি ফুটবলার ডেভিড জিনোলা। এএফপি।	1
কো–বুবকা মুখোমুখি তাঁরা ট্র্যাক অ্যান্ড ফিল্ডের সাবেক তারকা। তবে একজন যুঝতেন মাটিতে, আরেকজনের নেশা ছিল আকাশ-জয়। বলা হচ্ছে ইংল্যান্ডের ১৫০০ মিটারে সাবেক অলিম্পিক চ্যাম্পিয়ন সেবাস্তিয়ান কো ও ইউক্রেনের কিংবদন্তি পোলভল্টার সের্গেই বুবকার কথা। দুজনকে আবার এক বিন্দুতে দাঁড় করিয়ে দিয়েছে ইন্টারন্যাশন্যাল অ্যাসোসিয়েশন অব অ্যাথলেটিকস ফেডারেশনের (আইএএএফ) সভাপতি পদের প্রার্থিতা। আইএএএফের বর্তমান সভাপতি পদে নির্বাচনের ঘোষণা আগেই দিয়ে রেখেছেন কো। কাল ঘোষণা দিলেন পোলভল্টের ৩৫ বার রেকর্ড গড়া বুবকা, ‘ইউক্রেন অ্যাথলেটিকস ফেডারেশনের সিদ্ধান্ত, সহকর্মী এবং অ্যাথলেটিকস পরিবারের বন্ধুবান্ধবের সুপারিশে আমি আইএএএফের সভাপতি পদে নিজেকে একজন প্রার্থী হিসেবে ঘোষণা করছি।’ ২০১৩ সালে আন্তর্জাতিক অলিম্পিক কমিটির সভাপতি নির্বাচনে হেরে যাওয়া বুবকা ইউক্রেন অলিম্পিক অ্যাসোসিয়েশনের প্রধান হিসেবে কাজ করছেন। তিনি আন্তর্জাতিক অলিম্পিক কমিটির সদস্যও। রয়টার্স।	1
দুই ম্যাচ নিষিদ্ধ রোনালদো মেজাজ হারিয়ে প্রতিপক্ষের খেলোয়াড়কে মেরেছেন। গত শনিবার রাতে কর্দোবার বিপক্ষে ম্যাচে ওই কাণ্ডের জন্য লাল কার্ডও দেখেছিলেন ক্রিস্টিয়ানো রোনালদো। পরে নিজের ভুল বুঝতে পেরে টুইটারে ক্ষমাও চেয়ে নিয়েছিলেন। কিন্তু শাস্তি এড়াতে পারলেন না রিয়াল মাদ্রিদ স্ট্রাইকার। অমন বাজে আচরণের জন্য তাঁকে দুই ম্যাচ নিষিদ্ধ করেছে লা লিগার শৃঙ্খলা কমিটি। খেলতে পারবেন না লিগে সোসিয়েদাদ ও সেভিয়ার বিপক্ষে পরের দুই ম্যাচে। ব্যালন ডি’অর জিতে বছরটা শুরু করা রোনালদো কয়েক মাস ধরেই দুর্দান্ত ফর্মে। এ মৌসুমে সব ধরনের প্রতিযোগিতায় ৩১ ম্যাচে ৩৬ গোল হয়ে গেছে তাঁর। তবে কর্দোবার বিপক্ষে ম্যাচে হয়তো কিছু করতে না পারার হতাশা তাঁকে পেয়ে বসেছিল। আর সেই হতাশায় মেজাজ হারিয়ে ফেলার মূল্যই দিলেন দুই ম্যাচের নিষেধাজ্ঞা পেয়ে। গোলডটকম।	1
নেইমার তাকিয়ে অলিম্পিকে পাঁচবারের বিশ্ব চ্যাম্পিয়ন তারা। কিন্তু পেলে-রোনালদোদের ব্রাজিল একবারও অলিম্পিক শিরোপা জিততে পারেনি। সোনার হরিণ হয়ে থাকা এই সাফল্য ২০১৬ অলিম্পিকেই জিততে চান নেইমার। ফুটবলের সব বড় শক্তিরই লক্ষ্য থাকে শিরোপা জয়। কিন্তু এই আকাঙ্ক্ষার সঙ্গে নেইমারের চাওয়াটাকে ঠিক মেলানো যায় না। সাফল্য-বন্ধ্যাত্ব ঘোচানোর পাশাপাশি নেইমার ‘পরিত্রাণ’ও চান। ১৯৫০ বিশ্বকাপে মারাকানার ফাইনাল হৃদয় ভেঙে দিয়েছিল ব্রাজিলিয়ানদের। উরুগুয়ের কাছে সেই হারের ক্ষতে ৬৪ বছর পর প্রলেপ দেওয়ার সুযোগ এলেও পারেনি পেলের উত্তরসূরিরা। পারেনি তো বটেই, বরং ২০১৪ বিশ্বকাপের সেমিফাইনালে জার্মানির কাছে ৭ গোল খেয়ে ফুটবলপ্রেমীদের উপহার দিয়েছে চির-অনপনেয় যন্ত্রণা। সেই যন্ত্রণা লাঘবের জন্য রিও অলিম্পিকের শিরোপা চান নেইমার, ‘আশা করছি আমরা ব্রাজিলিয়ান জনগণের জন্য ঘরের মাঠে শিরোপাজয়ী দলের অংশ হতে পারব। মারাকানায় জেতাটা অসাধারণ, অবিস্মরণীয় হবে। তবে সেটার জন্য এটা নিশ্চিত করতে হবে যে মাঠে আমরা নিজেদের সেরা খেলাটাই খেলছি।’ অতীতের শিক্ষাটা এ ক্ষেত্রে কাজে লাগবে বলেই বিশ্বাস বার্সেলোনা স্ট্রাইকারের, ‘সবকিছু থেকেই শিখতে পারব বলে আমার বিশ্বাস। যদি কাঙ্ক্ষিত সোনার পদকটি জিততে না পারি, কারণ হবে একটাই—আমাদের সময়টা আসতে এখনো বাকি।’ এএফপি।	1
দলবদলের বাজারে নতুন রেকর্ড গত বছরই লিভারপুল থেকে লুইস সুয়ারেজ গেলেন বার্সেলোনায়। মোনাকো থেকে রিয়াল মাদ্রিদে হামেস রদ্রিগেজ। একই বছর দল বদলেছেন অ্যাঙ্গেল ডি মারিয়া, ডেভিড লুইজও। আর বিশাল ট্রান্সফার ফির এসব দলবদল মিলিয়ে বেশ মোটা অঙ্কের অর্থই লেনদেন হয়েছে গত বছর ফুটবলের বাজারে। গতকাল প্রকাশিত ফিফার এক প্রতিবেদনে দেখা যাচ্ছে, সব মিলিয়ে ২০১৪ সালে দলবদলের বাজারে ৪ বিলিয়ন ডলার ব্যয় করেছে ফুটবল ক্লাবগুলো। যেটি ছাড়িয়ে গেছে ফুটবল দলবদল বাজারে ব্যয়ের আগের সব রেকর্ডকে। ২০১৩ সালে দলবদলের বাজারে সারা বিশ্বের ফুটবল ক্লাবগুলোর মিলিত ব্যয় ছিল ৩.৯৮ বিলিয়ন ডলার। ফিফার প্রতিবেদন অনুযায়ী, সবচেয়ে বেশি করেছে ইংলিশ ক্লাবগুলো। গত বছর দলবদলের বাজারে ইংলিশ ক্লাবগুলো খরচ করেছে ১.১৭ বিলিয়ন ডলার, যা বৈশ্বিক ব্যয়ের প্রায় চার ভাগের এক ভাগ। আয়ের দিক থেকে সবচেয়ে এগিয়ে অবশ্য স্প্যানিশ ক্লাবগুলো। গত বছর দলবদল থেকে ৬৬৭ মিলিয়ন ডলার আয় করেছে তারা, এর পরেই আছে ইংলিশ ক্লাবগুলো (৫২৩ মিলিয়ন ডলার)। তবে খেলোয়াড় লেনদেনের দিক থেকে সবচেয়ে সক্রিয় ছিল ব্রাজিলিয়ান ক্লাবগুলো। ২০১৪ সালে ব্রাজিলিয়ান বিভিন্ন ক্লাব ছেড়ে অন্য দেশের ক্লাবে গেছেন ৬৮৯ জন খেলোয়াড়। অন্য দেশ থেকে ব্রাজিলিয়ান ক্লাবে গেছেন ৬৪৬ জন। এ ছাড়া এবারই প্রথম ফুটবলে বিনিয়োগকারী দেশের তালিকায় সেরা দশে উঠে এসেছে চীন। গত বছর দলবদলের বাজারে তাদের বিনিয়োগ ১৫০ মিলিয়ন ডলারের বেশি। এএফপি, রয়টার্স।	1
বেল রিয়ালেরই শোনা যাচ্ছিল গ্যারেথ বেলকে ইংলিশ প্রিমিয়ার লিগে ফিরিয়ে নেওয়ার চেষ্টা করছে ম্যানচেস্টার ইউনাইটেড। কিন্তু কোথায় কী, বেল বলছেন তিনি রিয়ালের হয়েই থাকতে চান, ‘ম্যানচেস্টার ইউনাইটেডে নিজেকে কল্পনাও করতে পারি না। সাম্প্রতিক এক সাক্ষাৎকারে আমার কাছে জানতে চাওয়া হয়েছিল, রিয়াল মাদ্রিদে আমি সুখী কিনা। আমি খুব সুখেই আছি, এটা তাদের বলেছি। রিয়ালের সঙ্গে বর্তমান চুক্তি শেষ হতে আমার আরও কয়েক বছর বাকি। এবং আমি এখানে উপভোগই করছি। আমরা ট্রফি জিতছি এবং আমি রিয়ালে এটা করে যেতে চাই।’ কর্দোবার বিপক্ষে ম্যাচে অক্রীড়াসুলভ আচরণের জন্য দুই ম্যাচ বহিষ্কৃত হয়েছেন ক্রিস্টিয়ানো রোনালদো। তাঁর অনুপস্থিতিতে রিয়ালের আসন্ন ম্যাচগুলোয় নিজেকে মেলে ধরার তাগিদ অনুভব করছেন ২৫ বছর বয়সী এই ওয়েলস ফুটবলার। গোলডটকম।	1
বিচ্ছেদের কারণ একসময় তাঁরা দুজন ছিলেন ‘মেড ফর ইচ আদার’। কিন্তু আজ দুজনার দুটি পথ দুটি দিকে গেছে বেঁকে। বলা হচ্ছে মারিও বালোতেল্লি আর তাঁর সাবেক প্রেমিকা সুপার মডেল ফ্যানি নেগুয়েশার কথা। কিন্তু কেন এই বিচ্ছেদ? বেলজিয়ান তরুণী নেগুয়েশা অবশেষে মুখ খুললেন এটি নিয়ে। তাঁর ভাষায় বালোতেল্লি ‘ঈর্ষাপরায়ণ’, ‘কর্তৃত্বপরায়ণ’, বান্ধবীকে অন্য কারও সঙ্গে মিশতে দিতে চাইতেন না। এমনকি অন্য কেউ নেগুয়েশার দিকে তাকালেও নাকি রেগে যেতেন লিভারপুল স্ট্রাইকার। জোর করে নেগুয়েশার মডেলিং ছাড়াতে চেয়েছিলেন, বলেছিলেন নাচ আর গানও ছেড়ে দিতে! কিন্তু সেসব ছাড়া সম্ভব ছিল না বলেই বালোতেল্লিকে ছেড়ে দিয়েছেন নেগুয়েশা, ‘এতটা তো মেনে নেওয়া যায় না৷ আমিও আমার ক্যারিয়ার গড়তে চাই৷ ওর আংটিও আমি ফেরত দিয়ে দিয়েছি৷ ওর খারাপ লেগেছে৷ কিন্তু আমার কিছু করার ছিল না৷’ ডেইলি মেইল।	1
উদ্যাপন উদ্যাপন এমনও হতে পারে! গোল করেই দৌড়ে গেলেন বিজ্ঞাপনী বোর্ডের কাছাকাছি দর্শকভরা গ্যালারির সামনে। বুট খুলে সেটিকে মুঠোফোন ধরার ভঙ্গিতে নিলেন কানের কাছে। এখানেই শেষ নয়। কাছের এক বল-বয়কে ডেকে এটাই তাঁর ‘মুঠোফোন’ জানিয়ে তাঁকে কথা বলতে বললেন। ফুটবল মাঠে এমনই উদ্যাপন করছেন মেক্সিকান ক্লাব সান্তোস লুগোনায় খেলা আর্জেন্টাইন মিডফিল্ডার ডিয়েগো গঞ্জালেজ। গত সপ্তাহের ঘটনা। মন্তেরেইয়ের বিপক্ষে সে ম্যাচে ৪-১ গোলে জেতে গঞ্জালেজের দল লুগানা। ফক্স স্পোর্টস।	1
কারণ... এবার অস্ট্রেলিয়ান ওপেনের সেমিফাইনালে ওঠা মার্কিন টিনএজার ম্যাডিসন কিস টেনিসে মজেছিলেন টেনিসের পোশাক-আশাক দেখে।	1
ছোট পর্দায় বঙ্গবন্ধু গোল্ডকাপ বাংলাদেশ-মালয়েশিয়া (সরাসরি, বিকেল ৫টা, চ্যানেল নাইন) অস্ট্রেলিয়ান ওপেন: সেমিফাইনাল (সরাসরি, সকাল ৮-৩০ মি. ও বেলা ২-৩০ মি., সনি সিক্স) রঞ্জি ট্রফি আসাম-অন্ধ্র (সরাসরি, সকাল ১০টা, স্টার স্পোর্টস ২) কোপা ডেল রে সেভিয়া-এসপানিওল (সরাসরি, রাত ৩টা, টেন অ্যাকশন) অ্যাটলেটিকো-বার্সেলোনা (পুনঃপ্রচার, সকাল ৮-৩০ মি., টেন অ্যাকশন) ফুটবল: আই লিগ পুনে-শিলং (সরাসরি, সন্ধ্যা ৭-৩০ মি., টেন অ্যাকশন) হকি ইন্ডিয়া লিগ উত্তর প্রদেশ-কলিঙ্গ (সরাসরি, বেলা ৩-৩০ মি., স্টার স্পোর্টস ৩ ও ৪)	1
তাঁরা ছাড়া তারা হারা এমনিতে একনিঃশ্বাসেই উচ্চারিত হতো তাঁদের নাম। কয়েক বছর ধরে বিশ্ব ক্রিকেটের সবচেয়ে দুর্বোধ্য বোলার তাঁরা দুজন। এই দুজনের আঙুলের ছোঁয়ায় ভাষা পেয়েছে ক্রিকেট বল, কথা বলেছে তাঁদেরই ইশারায়। উইকেট নিয়েছেন নামতা গুনে। বিশ্বজুড়ে ব্যাটসম্যানদের বিব্রত করে ছেড়েছেন। কে জানত, বিশ্ব ক্রিকেটের সবচেয়ে বড় আসরের আগে বিব্রতকর এক বন্ধনীতে আটকে যাবেন দুজনই! সাঈদ আজমল ও সুনীল নারাইন, ওয়ানডের বিশ্বকাপে নেই ওয়ানডের সেরা দুই বোলার! পাঁচ মাস হতে চলল, আন্তর্জাতিক ক্রিকেটে নেই এই দুজন। তার পরও ওয়ানডে র্যাঙ্কিংয়ের এক নম্বর বোলার এখনো আজমল, দুইয়ে নারাইন। কিন্তু বিশ্বকাপ থেকে নিজেদের সরিয়ে নিয়েছেন দুজনই। কারণটা একই, বোলিং অ্যাকশন! আজমল থাকছেন না, জানিয়ে দিয়েছিলেন আগেই। পরশু নারাইনের ঘোষণা এল অনেকটা আচমকাই। বিশ্বকাপের আকাশে তাই জ্বলবে না উজ্জ্বল দুটি তারা। আজমল নিষিদ্ধ হয়েছিলেন গত সেপ্টেম্বরের শুরুতে। বিশ্বকাপ মাথায় রেখেই দ্রুত বোলিং অ্যাকশন শোধরানোর কাজ করে যাচ্ছিলেন সাকলায়েন মুশতাকের সঙ্গে। আশাভরে তাঁকে প্রাথমিক দলেও রেখেছিল পাকিস্তান। ‘এ’ দলের হয়ে দুটি ম্যাচও খেলেছিলেন কেনিয়ার বিপক্ষে। কিন্তু চূড়ান্ত দল ঘোষণার দিন দশেক আগেই আজমল নিজেকে সরিয়ে নিলেন। অ্যাকশন যে তখনো শতভাগ শুদ্ধ হয়নি! অবশেষে ২৪ জানুয়ারি ফেরার জন্য পরীক্ষা দিয়েছেন। এখন শুদ্ধ হয়ে ফিরলেও বিশ্বকাপ খেলতে হলে কোনো এক সতীর্থের জন্য তাঁকে অশুভ কামনা করতে হবে। কেউ চোট পেলে একটা সুযোগ থাকবে বদলি হিসেবে। নারাইন ছিলেন চূড়ান্ত দলেও। অ্যাকশন নিয়ে কাজ করে ১৬ জানুয়ারি ফিরেছেন মাঠে, খেলেছেন ক্যারিবিয়ানের ঘরোয়া এক দিনের ম্যাচের টুর্নামেন্টে। ২৫ জানুয়ারি ফাইনালে ৮ ওভারে ৯ রানে ৬ উইকেট নিয়ে শিরোপা জিতিয়েছেন ত্রিনিদাদ ও টোবাগোকে। কোচ ও অধিনায়ক যখন তাঁকে ঘিরে সাজাচ্ছেন বিশ্বকাপের রণপরিকল্পনা, তখনই সরে দাঁড়ানোর ঘোষণা। অ্যাকশন নিয়ে শতভাগ নিশ্চিত নন তিনিও। আচমকা এই ঘোষণার একটি নেপথ্য কারণ হতে পারে ডেভ রিচার্ডসনের একটি হুঁশিয়ারি। আইসিসির প্রধান নির্বাহী কদিন আগেই বলেছেন, বিশ্বকাপেও বোলিং অ্যাকশনের ওপর কড়া নজর রাখবে আইসিসি। ঝুঁকিটা কেন নেবেন নারাইন? মজার ব্যাপার, নারাইনের বোলিং কিন্তু নিষিদ্ধ নয়। আন্তর্জাতিক ম্যাচে প্রশ্নবিদ্ধও হয়নি। নারাইনও সেই সুযোগ দেননি। চ্যাম্পিয়নস লিগ ক্রিকেটে যখন প্রশ্নবিদ্ধ হলো তাঁর অ্যাকশন, একের পর এক বোলার কাটা পড়ছেন অ্যাকশনের খাঁড়ায়। সতর্কবার্তা পেয়ে নারাইন তাই নিজে থেকেই সরে দাঁড়িয়ে কাজ করছিলেন অ্যাকশন শোধরানোর। আন্তর্জাতিক ক্রিকেটে যেহেতু এখনো প্রশ্নবিদ্ধ হননি, বিশ্বকাপ খেলতে পারতেন। কিন্তু বাস্তবতা হলো, বিশ্বকাপের পরই যে আইপিএল! বিশ্বজুড়ে ফ্র্যাঞ্চাইজি লিগ খেলার জন্য একবারও বোর্ডের কেন্দ্রীয় চুক্তিতে সই করেননি। বিশ্বকাপ খেলতে গিয়ে আইপিএল কেন হারাবেন! তা ছাড়া নারাইনের অ্যাকশন শোধরানোর এই প্রক্রিয়া চলছে কলকাতা নাইট রাইডার্সের তত্ত্বাবধানে। কেকেআর নিশ্চয়ই চায়নি নারাইনকে ঝুঁকিতে ফেলতে। বিশ্বকাপের স্বাদ পেতে আরও অন্তত চার বছর তাই অপেক্ষা করতে হচ্ছে নারাইনকে। গত বিশ্বকাপের পর অভিষেক, ৫২ ম্যাচে নিয়েছেন ৭৩ উইকেট। এই সময়ে ওয়েস্ট ইন্ডিজের সর্বোচ্চ। ধুমধাড়াক্কা ক্রিকেটের এই যুগেও রান দিয়েছেন ওভারপ্রতি মাত্র ৪.১০। গত বিশ্বকাপে দলে থিতু ছিলেন না আজমল, খেলেছেন তিনটি মাত্র ম্যাচ। বিশ্বকাপের পর থেকে এ পর্যন্ত ৭৩ ম্যাচে নিয়েছেন ১৩৪ উইকেট, ওভারপ্রতি রান ৪.০২! এই সময়ে আজমলের চেয়ে বেশি উইকেট শুধু লাসিথ মালিঙ্গার, ৯৩ ম্যাচে ১৪৪। মোহাম্মদ হাফিজ আছেন, তবে ‘অর্ধেক।’ ব্যাটিংয়ে সেরা ১২-তে ঢুকতে পারেননি কখনো, কিন্তু বোলিং র্যাঙ্কিংয়ের শীর্ষে ছিলেন বেশ কিছুদিন। হাফিজ বোলিং করতে না পারায় বিপাকে পাকিস্তানও। ভারসাম্যই নষ্ট হয়েছে দলের, হারিস সোহেলকে জোর করে বানাতে হয়েছে বোলার! নিষিদ্ধ না হলে হয়তো বিশ্বকাপ খেলতেন বাংলাদেশের সোহাগ গাজীও। স্পিনার প্রসপার উতসেয়া জিম্বাবুয়ে দলে খেলবেন পেসার হিসেবে। তাতে দলটির খুব খুশি হওয়ার কারণ নেই! বিশ্বকাপের আগে আগে বোলিং অ্যাকশন নিয়ে আইসিসির হঠাৎ যুদ্ধ ঘোষণা নিয়ে যদিও প্রশ্ন আছে, ছড়িয়েছে ষড়যন্ত্র-তত্ত্বও। তবে এই ‘যুদ্ধ’ নিয়ে প্রশ্ন নেই। অবৈধ অ্যাকশনের অবৈধ সুবিধা নিতে দেওয়া উচিত নয় কাউকেই। তবে এটাও ঠিক, আজমল-নারাইনরা না থাকায় একটু রং হারাচ্ছে বিশ্বকাপ!	1
দ্রাবিড়–স্মিথের চোখে কিউইদের সম্ভাবনা আগের ১০টি বিশ্বকাপের ৬টিতেই সেমিফাইনালে। কখনো ফাইনাল না খেলেও নিউজিল্যান্ড তাই বরাবরই বিশ্বকাপের ‘ডার্ক হর্স’। এবার নিজের দেশে খেলছে বলে অনেকেই কিউইদের গায়ে সেঁটে দিয়েছেন ফেবারিট তকমা। ব্যতিক্রম নন সাবেক ভারতীয় অধিনায়ক রাহুল দ্রাবিড় ও দক্ষিণ আফ্রিকান অধিনায়ক গ্রায়েম স্মিথও। ইএসপিএনক্রিকইনফোর সঙ্গে বিশ্বকাপ নিয়ে এই দুই সাবেক ক্রিকেটারের ধারাবাহিক আলাপচারিতায় এ পর্বে উঠে এসেছে নিউজিল্যান্ডের সামর্থ্যের বিভিন্ন দিক— বিশ্বকাপেসম্ভাবনা গ্রায়েম স্মিথ: নিজের কন্ডিশনে ওরা খুবই ভালো খেলে। মাঠগুলো খুবই ছোট, ফলে অন্য দলগুলোর জন্য বেশ কঠিন হয় সেখানে মানিয়ে নেওয়া। কিন্তু আপনি যদি নিউজিল্যান্ডের এই দলটার দিকে তাকান, ওরা নিজেদের খুব ভালোভাবে গুছিয়ে নিয়েছে। রাহুল দ্রাবিড়: আমার মনে হয় ওদের পেস আক্রমণ দুর্দান্ত। এ কারণেই শিরোপার অন্যতম দাবিদার মানতে হবে ওদের। স্বাগতিকহওয়ারসুবিধা স্মিথ: বিশ্বকাপে চোখ রাখার মতো দল নিউজিল্যান্ড। আমার তো মনে হয়, ওরা সেই দল যাদের দিকে তাকিয়ে অন্যরা বলবে, নকআউট পর্বে আমরা তাদের মুখোমুখি হতে চাই না। দ্রাবিড়: যদিও দেশটা বেশ ছোট এবং সমর্থকদের প্রত্যাশা আছে তাদের দলের কাছে, কিন্তু আমার মনে হয় না কেউ ভাবছে নিউজিল্যান্ড সরাসরি বিশ্বকাপ জিতে যাবে। এ কারণেই কিউই খেলোয়াড়দের ওপর চাপটা কম থাকছে। অধিনায়কহিসেবেম্যাককালাম স্মিথ: আমার তো মনে হয় নেতা হিসেবে সে দারুণ করছে। দলের মধ্যে একটা অন্য মাত্রা এনেছে। একই সঙ্গে দৃঢ়তা ও সৃজনশীলতা এনেছে। আর অধিনায়ক হওয়ার পর ব্যাট হাতেও সে ফর্মের চূড়ায় আছে। দ্রাবিড়: চাপের মধ্যে যদি আপনি চান কেউ একজন এমন একটা সিদ্ধান্ত নিক, যেটি ম্যাচের মোড় ঘুড়িয়ে দেবে, আপনাকে ম্যাককালামের কথা ভাবতে হবে। ও এই ধরনের পরিস্থিতির মধ্যে দিয়ে গেছে অনেকবার। অভিজ্ঞতাও আছে। উইলিয়ামসনের ব্যাটিং স্মিথ: উইলিয়ামসন ইদানীং নিজেকে অন্য উচ্চতায় নিয়ে গেছে। নিউজিল্যান্ডের ব্যাটিং অর্ডারে যে দৃঢ়তা দরকার ছিল সেটা সে এনে দিয়েছে। দ্রাবিড়: সে দারুণ সৃষ্টিশীল, ব্যাটে অনেক শট আছে। খুব বেশি ঝুঁকি ছাড়াই খুব দ্রুত রান তুলতে পারে। আসলে উইলিয়ামসন একজন ধ্রুপদি ব্যাটসম্যান, যে সহজেই ফাঁকা জায়গা বের করতে পারে, সব ধরনের ক্রিকেটিং শট খেলে এবং দারুণ ধারাবাহিকও। পেসআক্রমণেরনেতৃত্বেসাউদি স্মিথ: সে নতুন বলে সুইং করাতে পারে, ডেথ ওভারে খুব ভালো বল করে। ইকোনমি কিছুটা বেশি মনে হবে। কিন্তু নিউজিল্যান্ডের ছোট মাঠগুলোর কথা তো আমরা আগেই বলেছি। দ্রাবিড়: চাপের মুখে নিয়ন্ত্রিত ইয়র্কার দিতে পারে। আমার মনে হয় সাউদির বড় গুণ এটা। ভেট্টোরিরফেরা স্মিথ: সে বোলিংয়ে থাকলে স্ট্রাইক বদল করা খুব কঠিন হয়ে যায়। সে আপনাকে জেঁকে ধরবে এবং ভুল করতে বাধ্য করবে। দীর্ঘ সময় ধরে সে সীমিত ওভারের ক্রিকেটে দারুণ পারফরমার। চোট-সমস্যা আছে, কিন্তু তার পরও এই টুর্নামেন্টে নিউজিল্যান্ডের মূল খেলোয়াড় হতে পারে সে। দ্রাবিড়: সে কতটা ফিট থাকে এবং নিউজিল্যান্ড তাকে কীভাবে কাজে লাগায় সেটা দেখার অপেক্ষায় থাকতে হবে। কিন্তু কোনো সন্দেহ নেই, ভেট্টোরির মানের বোলার আর তার অভিজ্ঞতা টাকা দিয়ে কেনা যায় না। 	1
এবার লড়াই ফাইনালে ওঠার রুশ-মার্কিন লড়াইটা তাহলে এড়ানো যাচ্ছে না! লড়াইয়ের দিন-তারিখ-স্থান ঠিক। বাকি শুধু দুই দলের হয়ে কারা লড়বেন সেটা জানা। শনিবার মেলবোর্নের রড লেভার অ্যারেনায় কে কে দ্বন্দ্বযুদ্ধে নামছেন সেটা জানতে অবশ্য বেশি অপেক্ষা করতে হচ্ছে না। আজই জানা যাবে সেমিফাইনাল পেরিয়ে কারা উঠবেন অস্ট্রেলিয়ান ওপেনের মেয়েদের এককের ফাইনালে। বছরের প্রথম গ্র্যান্ড স্লামের মেয়েদের সেমিফাইনালে একটিতে মুখোমুখি দুই রুশ খেলোয়াড় মারিয়া শারাপোভা ও একাতেরিনা মাকারোভা। পরশু কোয়ার্টার ফাইনাল পেরিয়েই ব্যাপারটা নিশ্চিত করেছিলেন তাঁরা। কাল নিশ্চিত হলো সেরেনা উইলিয়ামস ও ম্যাডিসন কিসের ‘যুক্তরাষ্ট্রীয়’ সেমিফাইনাল। শেষ চারের এই লড়াইটা হতে পারত উইলিয়ামসদের পারিবারিক ব্যাপারও। কিন্তু ১৯ বছর বয়সী কিস থামিয়ে দিয়েছেন বড় বোন ভেনাস উইলিয়ামসকে। কাল মেয়েদের শেষ কোয়ার্টার ফাইনালে কিস জিতেছেন ৬-৩, ৪-৬, ৬-৪ গেমে। এর আগে অসুস্থ শরীর নিয়েও সেরেনা বিদায় করে দিয়েছেন গতবারের রানারআপ ডমিনিকা সিবুলকোভাকে। সর্দি-কাশিতে আক্রান্ত সেরেনার কাছে স্লোভাক ‘পকেট রকেট’ হেরেছেন ২-৬, ২-৬ গেমে। ঠিক হয়ে গেছে ছেলেদের সেমিফাইনাল লাইনআপও। আজ প্রথম সেমিফাইনালে মুখোমুখি অ্যান্ডি মারে ও টমাস বার্ডিচ। আগামীকাল দ্বিতীয় সেমিফাইনালে মুখোমুখি শীর্ষ বাছাই নোভাক জোকোভিচ ও বর্তমান চ্যাম্পিয়ন স্তানিসলাস ভাভরিঙ্কা। ২০১৩ সালে চতুর্থ রাউন্ডে, ২০১৪ সালে কোয়ার্টার ফাইনালে মুখোমুখি হওয়ার পর এবার মেলবোর্ন পার্কে সেমিফাইনালে মুখোমুখি ‘দ্য জোকার’ ও ‘দ্য ম্যান’। গত দুবার এই দুজনের লড়াইয়ের বিজয়ীই শেষ পর্যন্ত হাতে তুলেছেন শিরোপা। উন্মুক্ত যুগে আন্দ্রে আগাসির পর দ্বিতীয় পুরুষ খেলোয়াড় হিসেবে পঞ্চম অস্ট্রেলিয়ান ওপেন জয়ের অভিযানে নামা জোকোভিচ কাল কোয়ার্টার ফাইনালে ৭-৬ (৭/৫), ৬-৪, ৬-২ গেমে হারিয়েছেন কানাডার মিলোস রাওনিচকে। এর আগে রড লেভার অ্যারেনাতেই এশিয়ার আশা-ভরসা কেই নিশিকোরিকে ৬-৩, ৬-৪, ৭-৬ (৮/৬) গেমে হারিয়েছেন সুইজারল্যান্ডের ভাভরিঙ্কা। গত দুবারই পাঁচ সেটের লড়াই হয়েছে জোকোভিচ ও ভাভরিঙ্কার মধ্যে। হবে কি এবারও? জোকোভিচ সে রকমই মনে করেন, ‘অবশ্যই গত দুবারের মতো ম্যারাথন আশা করছি। আমি নিশ্চিত আমরা দুজনই সর্বোত্তম চেষ্টা করব সেরা টেনিস খেলতে। আমরা সব সময়ই একে অন্যের সেরাটা বের করে আনি।’ ২০১৩ সালে চতুর্থ রাউন্ডে পঞ্চম সেটটা ১২-১০ গেমে জিতেছিলেন জোকোভিচ। গতবার শেষ আটে পঞ্চম সেটটা ৯-৭ গেমে জেতেন ভাভরিঙ্কা। জোকোভিচের মতো এবারও মহাকাব্যিক লড়াই আশা করছেন ভাভরিঙ্কা, ‘আপনি যখন নোভাকের সঙ্গে গ্র্যান্ড স্লামের সেমিফাইনালে খেলবেন, আপনাকে সেরা খেলাটাই খেলতে হবে।’ মেয়েদের বিভাগে ২০১০ সালের পর এবারই প্রথম শেষ চারে উঠলেন সেরেনা। তাঁর সর্বশেষ অস্ট্রেলিয়ান ওপেন জয়ও ওই বছর। এএফপি, রয়টার্স। সেমিফাইনালে কে কার মুখোমুখি মেয়েদেরএকক মারিয়া শারাপোভা একাতেরিনা মাকারোভা সেরেনা উইলিয়ামস ম্যাডিসন কিস পুরুষএকক অ্যান্ডি মারে টমাস বার্ডিচ স্ট্যান ভাভরিঙ্কা নোভাক জোকোভিচ	1
আসছে বিশ্বকাপ পাকিস্তানের তিন স্ট্যান্ডবাই বিশ্বকাপ দলে জায়গা হয়নি। তবে সেই হতাশার মধ্যে এই খবরটা কিছুটা হলেও স্বস্তি দিচ্ছে তিন পাকিস্তানি ক্রিকেটার শোয়েব মালিক, সোহেল তানভির আর আজহার আলীকে। তিনজনকে স্ট্যান্ডবাই (বিকল্প) রেখেছেন পাকিস্তানের নির্বাচকেরা। চূড়ান্ত দলে থাকা কেউ চোটে পড়লে বিশ্বকাপ দলে জায়গাও পেয়ে যেতে পারেন এঁদের কেউ। আর জায়গা পাওয়ার সম্ভাবনা যে নেই, তা কিন্তু নয়। এই তো কিছুদিন আগেই চোট পেয়েছেন ১৫ জনের দলে থাকা পেসার জুনাইদ খান। তাঁর জায়গায় বিশ্বকাপের আগে নিউজিল্যান্ডের বিপক্ষে ওয়ানডে সিরিজে ডাকা হয়েছে বিলওয়াল ভাট্টিকে। তবে বিশ্বকাপ শুরুর আগে যদি জুনায়েদ পুরো ফিট হতে না পারেন, সে ক্ষেত্রে তাঁর বিকল্প হিসেবে কাউকে তো নিতেই হবে। সেটা বিলওয়াল হতে পারেন, আবার স্ট্যান্ডবাই থাকা সোহেল তানভিরও হতে পারেন। পাকিস্তানি সংবাদমাধ্যমের গুঞ্জন, কিছুটা চোটের সমস্যা আছে চূড়ান্ত দলে থাকা সোহেব মাকসুদ ও ওয়াহাব রিয়াজেরও। সেই চোট যদি গুরুতর হয়ে যায়, তাহলে দলে ঢুকে যেতে পারেন আজহার আলী কিংবা শোয়েব মালিকও। পিটিআই। হতাশ নন লায়ন! ভারতের বিপক্ষে সদ্য সমাপ্ত টেস্ট সিরিজে দুর্দান্ত বোলিং করেছেন। ৪ টেস্টে ২৩ উইকেট নাথান লায়নের। তার আগে সংযুক্ত আরব আমিরাতে পাকিস্তানের বিপক্ষে টেস্ট আর ওয়ানডে সিরিজেও পারফরম্যান্স মন্দ নয়। তার পরও অস্ট্রেলিয়ার বিশ্বকাপ দলে জায়গা হয়নি নাথান লায়নের। জেভিয়ার ডোহার্টির ওপর আস্থা রেখেছেন নির্বাচকেরা। কিছুটা কি হতাশ লায়ন? ইএসপিএনের এমন প্রশ্নে অস্ট্রেলিয়ান স্পিনারের জবাব, ‘না আমি এতে অভ্যস্ত হয়ে গেছি। শেষ ম্যাচটা খেলার পর আমাকে বিশ্রাম দেওয়া হয়েছিল। সেই বিশ্রাম থেকেই দল থেকে বাদ পড়ে গেলাম।’ কেন হতাশ নন, সেটা ব্যাখ্যাও করেছেন অস্ট্রেলিয়ান অফ স্পিনার, ‘সত্যি বললে, টেস্ট সিরিজ শুরুর আগেই আমাকে বলা হয়েছিল, আমি বিশ্বকাপ দলে থাকব না। আগে থেকেই যেহেতু জানতাম, এ নিয়ে দুশ্চিন্তার কিছু ছিল না।’ ক্রিকইনফো। আফগানিস্তানের স্বপ্ন বিশ্বকাপ তারা আগেও খেলেছে। তবে সেটা ছিল টি-টোয়েন্টি বিশ্বকাপ। ৫০ ওভারের বিশ্বকাপে এবারই প্রথম আফগানিস্তান। তবে নতুন বলে পরাশক্তিদের ভয়ে কাঁপছে না আফগানরা। বরং অভিষেকেই বড় দলগুলোকে চমকে দিতে চান আফগানিস্তানের ইংলিশ কোচ অ্যান্ডি মোলস, ‘আয়ারল্যান্ড গত দুটি বিশ্বকাপে দারুণ খেলেছিল৷ নিজেদের সেরাটা খেলেই বড় দলগুলোকে চমকে দিয়েছিল৷ এবার আমরাও তেমন কিছু করতে পারব বলে আশা করছি৷’ সাবেক কোচ কবির খানের জায়গায় গত বছর সেপ্টেম্বরে দায়িত্ব নিয়েছেন মোলস৷ বিশ্বকাপ তাই তাঁর কাছেও অগ্নিপরীক্ষা। তবে নিজের দল নিয়ে মোলস কিন্তু দারুণ আশাবাদী, ‘ছেলেদের ওপর আমার আস্থা আছে। আফগান ক্রিকেটের উন্নতির জন্য যেভাবে খরচ করা হচ্ছে তাতে আগামী পাঁচ বছরের মধ্যেই বড় দলগুলোকে হারাতে শুরু করব আমরা। আমি চাই না আফগানিস্তানও কেনিয়ার মতো ক্রিকেট থেকে মাঝপথে হারিয়ে যাক৷’ মেইল অনলাইন।	1
মরিনহোর জরিমানা তিনি মুখ খুললেই নাকি বিতর্ক হয়। আর সেই বিতর্ক তাঁকে সমস্যায় ফেলে। এই ভয়ে পরশু লিগ কাপে লিভারপুলের বিপক্ষে ১–০ গোলে জয়ের পর বেশি কথা বলতে রাজি হননি চেলসি কোচ হোসে মরিনহো। কিন্তু তাঁর সেই ভয়টাই যে সত্যি হলো! ইংল্যান্ডের ফুটবল নিয়ন্ত্রক সংস্থা এফএ ২৫ হাজার পাউন্ড জরিমানা করেছে চেলসি কোচকে। এই জরিমানা অবশ্য পরশুর ম্যাচের সঙ্গে সংশ্লিষ্ট নয়। গত ডিসেম্বরে প্রিমিয়ার লিগে সাউদাম্পটনের সঙ্গে ম্যাচের পর তাঁর আপত্তিকর মন্তব্যের কারণে। ১-১ গোলে ড্র ওই ম্যাচে চেলসি মিডফিল্ডার সেস্ক ফ্যাব্রিগাস ডাইভ দিয়ে হলুদ কার্ড দেখার পর মরিনহো বলেছিলেন, ইংল্যান্ডে নাকি তাঁর দলের বিরুদ্ধে প্রচারণা চলছে। সবাই নাকি প্রমাণ করতে চাইছে, তাঁর দলের খেলোয়াড়েরা মেরে খেলে এবং ডাইভ দেয়! এমন মন্তব্যের কারণে জরিমানার পাশাপাশি চেলসি কোচকে সতর্কও করে দিয়েছে এফএ। তবে পরশুর ম্যাচেও চেলসি স্ট্রাইকার ডিয়েগো কস্তা নাকি প্রতিপক্ষ খেলোয়াড়দের ‘মেরেছেন’। তবে ওটা মরিনহোর চোখে নিছক দুর্ঘটনা, ‘কস্তা তখন বলের পেছনে ছুটছিল। কিন্তু প্রতিপক্ষের খেলোয়াড় দুজন ওর পায়ের কাছে চলে আসে৷ ওদের গায়ে পা লাগলেও বলের দিকেই নজর ছিল কস্তার। ধারাভাষ্যকারেরা কেন ওটাকে অপরাধ বলছে, তা আমার জানা নেই।’ আবারও বিতর্কিত হতে পারেন এ জন্য এ বিষয়ে বেশি কিছু বলতে রাজি হননি মরিনহো, ‘আমি আর এ নিয়ে কথা বলব না। কারণ কিছু বললে আমাকেই সমস্যায় পড়তে হবে।’ গোলডটকম।	1
৪২ ওভারেই ৩৬১ আরেকবার তুলোধোনা হলেন ওয়েস্ট ইন্ডিজের বোলাররা। কাল সেঞ্চুরিয়নে বৃষ্টিবিঘ্নিত সিরিজের শেষ ওয়ানডে ৪২ ওভারেই ৫ উইকেটে ৩৬১ রান করেছে দক্ষিণ আফ্রিকা। এর ১২১ রানই শেষ ৭ ওভারে তুলেছে প্রোটিয়ারা। সেঞ্চুরি পেয়েছেন অধিনায়ক হাশিম আমলা ও রাইলি রুশো। ১১ চার ও ৬ ছয়ে ১০৫ বলে ১৩৩ রান আমলার। ২৪৭ রানের তৃতীয় উইকেট জুটিতে আমলার অংশীদার রুশো ৯৮ বলে ৯ চার ও ৮ ছক্কায় করেছেন ১৩২ রান। রুশোর এটা দ্বিতীয় ও আমলার ১৯তম ওয়ানডে সেঞ্চুরি। ১০৪ ইনিংসেই ১৯ সেঞ্চুরি আমলার, এর আগে সর্বনিম্ন ১২৪ ইনিংস খেলে ১৯তম সেঞ্চুরি পেয়েছিলেন ভারতের বিরাট কোহলি। শেষ ৭ ওভারে ১২১ রান তুলেছে প্রোটিয়ারা। এই প্রতিবেদন লেখার সময় ১৪ ওভারে ২ উইকেটে ৮১ রান তুলেছে ওয়েস্ট ইন্ডিজ। ক্রিকইনফো।	1
ব্রাজিলে ফিরে গেলেন মোহামেডানের ফুটবলার কাল সকালে ঢাকায় এলেও হজরত শাহজালাল আন্তর্জাতিক বিমানবন্দরে সারা দিন বসে থাকতে হয়েছে মোহামেডানের ব্রাজিলিয়ান ফুটবলার অলিভিয়েরা ফিলিপকে। ভিসা না থাকায় পা-ই রাখতে পারেননি বাংলাদেশের মাটিতে। যদিও মোহামেডান ক্লাবের পক্ষ থেকে বিমানবন্দর থেকে তাঁর ভিসা নেওয়ার চেষ্টা করা হয়েছিল। কিন্তু শেষ পর্যন্ত ভিসা না পাওয়ায় সন্ধ্যায় ফিরতি ফ্লাইটেই ব্রাজিলের উদ্দেশে রওনা হন এই ফুটবলার।	1
অনলাইনে টিকিট বাফুফে ভবন, বঙ্গবন্ধু জাতীয় স্টেডিয়াম ও সিলেট জেলা স্টেডিয়াম থেকে বঙ্গবন্ধু গোল্ডকাপের টিকিট কিনতে পারবেন ফুটবল অনুরাগীরা। এ ছাড়া অনলাইন (www.imdhaka.com) থেকে বিকাশের মাধ্যমে কিংবা ক্রেডিট কার্ড দিয়েও কেনা যাবে টুর্নামেন্টের ম্যাচগুলোর টিকিট।	1
৫ উইকেট প্রথম শ্রেণির ক্রিকেটে ৩১২ উইকেট। কিন্তু জাতীয় দলে খেলে এর মাত্র ২৩টি টেস্টে পেয়েছেন আবদুর রাজ্জাক। ঘরোয়া লিগের বড় দৈর্ঘ্যের ক্রিকেটের সাফল্য টেস্টে অনূদিত করতে না পারা রাজ্জাক কালও জাতীয় লিগে পেয়েছেন ৭ উইকেট। এই নিয়ে জাতীয় লিগে ১৪ বার ইনিংসে ৫ উইকেট পেলেন খুলনার বাঁহাতি স্পিনার। জাতীয় লিগে রাজ্জাকের সমান ১৪ বার ৫ উইকেট নিয়েছেন আরেক বাঁহাতি স্পিনার মোহাম্মদ সোহরাওয়ার্দীও। সবচেয়ে বেশি ১৭ বার ৫ উইকেট নেওয়া এনামুল হক জুনিয়রও বাঁহাতি স্পিনার। দ্বিতীয় সর্বোচ্চ ১৫ বার ৫ উইকেট নেওয়া দুই বোলারের একজন আরাফাত সানিও একই প্রজাতির বোলার। ব্যতিক্রম শুধু অপরজন জাতীয় দলের সাবেক পেসার মোহাম্মদ শরীফ।	1
বিব্রতকর হারের পর... মামুনুলকে দেখেই সহাস্যে জড়িয়ে ধরলেন নিকোলা কাবাজোভিচ। বাংলাদেশ অধিনায়কে জানালেন শুভেচ্ছা, আগের সন্ধ্যায় মালয়েশিয়া যুবদলের কাছে বিব্রতকর হারের সান্ত্বনাও দিলেন শ্রীলঙ্কার কোচ। এটি সাধারণ সৌজন্যবোধ, কিন্তু আসলে ছড়াল অন্যরকম বার্তা। টিম হোটেলে দুজনের সংবাদ সম্মেলনের ঠিক আগে-পরে দৃশ্যটা ধারণ করতে ফটোসাংবাদিকদের ক্যামেরার ফ্ল্যাশগান জ্বলল অনেকক্ষণ। ২ ফেব্রুয়ারি ঢাকায় বাংলাদেশ-শ্রীলঙ্কা মুখোমুখি। মালয়েশিয়ার কাছে হার বঙ্গবন্ধু কাপ অভিযানে বাংলাদেশকে দাঁড় করিয়েছে খাদের কিনারে। ঘুরে দাঁড়াতে হলে ওই ম্যাচ জিততেই হবে। মামুনুল ইসলাম সেই বাঁচা-মরার ম্যাচে তিন পয়েন্ট পাওয়ার প্রতিজ্ঞাই করলেন। এমন প্রতিজ্ঞা বেশির ভাগ ম্যাচেই রাখতে পারছেন না বাংলাদেশের ফুটবলররা। নতুন কিছু নয়। তার পরও মালয়েশিয়া যুবদলের সঙ্গে জয়েরই আশা করা হয়েছিল। সেই আশার বেলুন ফুটো হওয়ার পর কাল সকালে সাংবাদিকের অনুরোধে কথা বলতে এলেন বাংলাদেশ অধিনায়ক। সেটি মুহূর্তেই রূপ নিল সংবাদ সম্মেলনে। মালয়েশিয়া যুবদলের কাছে ঘরের মাঠে গ্যালারিভর্তি দর্শকের সামনে হারের ব্যাখ্যা কী? কোচ লোডভিক ডি ক্রুইফের মতো মামুনুল এটা স্বীকার করেননি যে স্নায়ুচাপেই ভেঙে পড়েছে দল। কোচের সঙ্গে অধিনায়কের ভাবনার বিস্তর ফারাক। কোচ খেলোয়াড়দের মানসিকতা নিয়ে প্রশ্ন তুললেও অধিনায়ক তা মানতে রাজি নন। একটা চাপান-উতোরই যেন চলছে! অধিনায়ক বরং হারের কয়েকটি কারণ দেখালেন এভাবে,‘ আমরা বাজে গোল খেয়েছি (দুই ডিফেন্ডারকে কাটিয়ে বক্সের বাইরে থেকে দুর্দান্ত বাঁকানো শটে গোল, বাজে গোল হয় কীভাবে!)। নিজেরা অনেক মিস করেছি।’ তাঁর দাবি, ‘প্রথম ২০-২৫ মিনিট বাদে বাকি সময়টা আমরা বেশ ভালো খেলেছি।’ সবাইকে হতাশ করে এমন আত্মতৃপ্তি খোঁজা! তবে একটা ব্যাপার মামুনুল কবুলই করলেন। খেলোয়াড়দের মানসিক শক্তি বাড়াতে দলে একজন মনোবিদ হলে ভালো হয় বলছেন কোচ, অধিনায়কও তাতে একমত, ‘টিম ম্যানেজমেন্ট চাইলে মনোবিদ দিতে পারে। মানসিকভাবে আরও শক্তিশালী হতে কাজে আসবে এটা।’ সিলেটের মাঠও নাকি সমস্যা হয়ে দাঁড়িয়েছিল স্বাগতিকদের জন্য! মামুনুলের ব্যাখ্যা,‘ সিলেটের মাঠ অনেক দ্রুতগতির। এখানে অনুশীলনের সুযোগ পাইনি। আমরা বিকেএসপিতে অনেক ঘাসের মাঠে অনুশীলন করেছি, সেটা ছিল ধীর। কাজেই আমাদের একটু সমস্যা হয়েছে। মালয়েশিয়া তো এমন দ্রুতগতির মাঠে খেলতে অভ্যস্ত।’ এটা ঘটনা, মালয়েশিয়াকে শুরুতেই ভড়কে দিতে চেয়ে উল্টো বাংলাদেশই গেছে ভড়কে! উঁচুমানের আক্রমণাত্মক ফুটবল খেলল মালয়েশিয়া। এতে মামুনুল বেশ অবাক। তবে সেই অধ্যায় ভুলে এখন তাঁর চোখ শ্রীলঙ্কা ম্যাচে। ওই ম্যাচ ‘ফাইট’ করবেন এবং জয় নিয়েই সালাউদ্দিনকে দেওয়া সেমিফাইনালে ওঠার প্রতিশ্রুতি রাখতে চান অধিনায়ক। সেমিতে উঠতে না পারলে জাতীয় দল ছাড়বেন, এই ঘোষণা আগেই দিয়েছেন মামুনুল। কাল পুনরাবৃত্তি করলেন। সত্যিই সেটা ঘটলে মালয়েশিয়ার অধিনায়ক নাজারুল নাঈম একটু ‘অপরাধবোধ’ করতেই পারেন। এই তরুণ বাংলাদেশকে জানাচ্ছেন একটু সহমর্মিতা, ‘শুরুতে আমরা যেমন চাপ দিয়েছি, তাতে ম্যাচটা একটু কঠিন হয়ে উঠেছিল তাদের জন্য।’ মালয়েশিয়ার কোচ রাজিপ ইসমাইলের কণ্ঠেও সমবেদনা, সম্ভবত ওদের ওপর চাপ ছিল। এটা হতেই পারে। কিন্তু এই দেখে বিস্মিত জর্জ কোটান। বাংলাদেশের ২০০৩ সাফজয়ী কোচ সিলেটে এসেছেন খেলা দেখতে। আরও প্রস্তুতি ম্যাচ ছাড়া বাংলাদেশ কীভাবে এমন টুর্নামেন্ট খেলছে, সেটি নাকি তাঁর মাথায়ই ঢুকছে না। তুললেন নানা প্রশ্নও, ‘বাংলাদেশ সেরা একাদশ বেছে নিতে পারেনি। বাঁ প্রান্ত থেকে গোটা ম্যাচে দেখলাম একটা মাত্র আক্রমণ। রক্ষণ ধীর, মাঝমাঠ ধসে পড়েছে, দ্বিতীয়ার্থে ঘুরে দাঁড়ালেও অনেক দেরি হয়ে গেছে। তা ছাড়া এত লম্বা বল কেন?’ হোটেল লবিতে তখন ঢাকার একঝাঁক কর্মকর্তা। কারও কারও চোখ-মুখে অন্ধকার। বাফুফের সহসভাপতি ও জাতীয় দল কমিটির সদস্য তাবিথ আউয়াল অবশ্য সেই দলে নন। দলের পারফরম্যান্স নিয়ে এক প্রশ্নে উল্টো সাংবাদিকদের দোষারোপ করলেন, ‘আমরা সন্তুষ্ট। আপনারা এসব প্রশ্ন করে মনে হয় একটা ক্যাওস লাগাতে চান!’ ওই ভিড়ে দাঁড়িয়ে বাফুফের সভাপতি কাজী সালাউদ্দিন অবশ্য নিজেকে রাখলেন হতাশাবাদীদের দলেই, ‘ভোর ছটায় উঠে গেছি। বুঝে নিন সব...।’ এটা বলেই দলের সঙ্গে একই বিমানে সিলেট ছাড়লেন। প্রথম ম্যাচে অধরা জয়টির জন্য পড়ে রইল হাহাকার।	1
রোমাঞ্চকর ম্যাচে থাইল্যান্ডের জয় দুই দলই খেলেছে পাসিং ফুটবল। নিচ থেকে খেলাটা তৈরি করেছে। আক্রমণ যেমন একসঙ্গে, রক্ষণেও থাকল দুই দলের সবার অংশগ্রহণ। আক্রমণ আর প্রতি-আক্রমণে জমে উঠেছিল দুই প্রতিবেশীর অনূর্ধ্ব-২৩ দলের লড়াই। প্রথমার্ধে দুই গোলে এগিয়ে থাকা থাইল্যান্ড সহজ জয় নিয়েই ফিরবে মনে হচ্ছিল। কিন্তু দ্বিতীয়ার্ধে সিঙ্গাপুর ২-২ করে দারুণভাবে ফিরে আসে। শেষ পর্যন্ত তৃতীয় গোলটা করে থাইল্যান্ডই জয় পেয়েছে বঙ্গবন্ধু কাপের গ্রুপ ‘বি’র প্রথম ম্যাচে। থাইল্যান্ডের প্রথম দুটি গোল পরিকল্পিত। প্রথমটি কর্নার থেকে হেডে করেছেন মিডফিল্ডার আদিসাক। দ্বিতীয় গোলটি দেখার মতো। গোললাইন থেকে পাওয়া বল দারুণ প্লেসিং করেন শ্রীনা ওং। কিন্তু বিরতির পর একজন ডিফেন্ডার বদল করায় থাইল্যান্ডের রক্ষণ ক্ষণিকের জন্য হয়ে পড়ে নড়বড়ে। সেই সুযোগেই দুটি গোল সিঙ্গাপুরের। প্রথমটি দুই স্টপারের ভুলে স্ট্রাইকার ইয়াজিদের প্লেসিং। পরেরটি তৌফিক বিন সুপর্নের। থাইল্যান্ডকে জয়সুচক গোলটা এনে দিয়েছেন স্ট্রাইকার প্রামপাক পাকরন। প্রতিপক্ষের রক্ষণ ভুল করায় বাঁ প্রান্ত থেকে আসা ক্রস কাজে লাগিয়ে অধিনায়কের এই মূল্যবান গোল। পাঁচ গোলের ম্যাচটা সিলেট স্টেডিয়ামের অর্ধেকেরও বেশি ভরিয়ে তোলা দর্শককে বেশ আনন্দই দিয়েছে। প্রথম ম্যাচে বাংলাদেশের হার দর্শকাগ্রহে খানিক ভাটা ফেলেছে ঠিকই, তবে সিলেটের দর্শক টুর্নামেন্ট-বিমুখ নয়।	1
যে ম্যাচে তাকিয়ে বাংলাদেশও মালয়েশিয়া যুবদল বনাম শ্রীলঙ্কা। সিলেট স্টেডিয়ামে আজকের ম্যাচটার দিকে তাকিয়ে থাকবে বাংলাদেশও। লাল-সবুজের দলের সামনে সেমিফাইনালের একটা পথরেখা এঁকে দেবে এই ম্যাচ। মালয়েশিয়ার কাছে হেরে যেটি কঠিন মনে হচ্ছে। জিতলে ছয় পয়েন্ট নিয়ে মালয়েশিয়া গ্রুপ চ্যাম্পিয়ন। শ্রীলঙ্কা জিতলে হিসাব ভিন্ন। তখন শেষ ম্যাচে বাংলাদেশকে শুধু শ্রীলঙ্কাকে হারালেই চলবে না, গোলগড়ই হবে নির্ণায়ক। মালয়েশিয়া আজ দুই গোল বা আরও বড় ব্যবধানে জিতলে বাংলাদেশের জন্য সুবিধা। সে ক্ষেত্রে শ্রীলঙ্কাকে হারালেই পা পড়বে টুর্নামেন্টের সেমিফাইনালে। মালশিয়ার কোচ রাজিপ ইসমাইল যেন মামুনুলদের একটু আশা দিলেন, ‘আমরা জয়ের ধারায় থাকতে চাই। সেমিফাইনালে উঠতে এটি খুবই গুরত্বপূর্ণ ম্যাচ।’ কোচ হালকা করে নিতে না চাইলেও আজ মালয়েশিয়াই ফেবারিট। শ্রীলঙ্কার মনে যাই থাকুক, মুখে তারা এই টুর্নামেন্ট নিয়ে খুব উচ্চাকাঙ্ক্ষী নয়। মাত্রই ঘরোয়া লিগ শেষ হয়েছে কলম্বোতে। খেলোয়াড়েরা বিশ্রাম পাননি। বিশ্বকাপ ও এশিয়ান কাপে প্রাকবাছাই সামনে, যেটিকে বড় পরীক্ষাই বলছেন সার্বিয়ান কোচ নিকোলা কাবাজোভিচ, ‘মার্চে এই টুর্নামেন্ট হলে আমরা বলতাম চ্যাম্পিয়ন হতে চাই। কিন্তু এখন আমাদের কাছে এটি অগ্রাধিকার নয়। আমরা আসলে প্রস্তুতি নিচ্ছি বিশ্বকাপের প্রাক-বাছাই খেলতে।’ সম্প্রতি বাংলাদেশ সফর করে যাওয়া শ্রীলঙ্কা দলের থেকে দুজন খেলোয়াড় নেই এই দলে। শক্তির হেরফের তাতে দেখছেন না কোচ, ‘নিশ্চয়ই নেতিবাচক কিছু মাথায় নিয়ে মাঠে নামব না আমরা। অবশ্যই জিতবে চাইব।’	1
আবাহনী-মোহামেডানের নীরব দলবদল অনেকটা নীরবেই দলবদল করল দেশের ফুটবলের সবচেয়ে বড় দুই নাম আবাহনী ও মোহামেডান। কাল বিকেলে মাত্র দু-তিনজন কর্মকর্তা নিয়ে দলবদলের আনুষ্ঠানিকতা শেষ করেছে আবাহনী। সন্ধ্যায় একইভাবে মোহামেডানও তাদের খেলোয়াড় তালিকা জমা দিয়েছে বাফুফেকে। গত দুই মৌসুমে আবাহনী পেশাদার লিগের শিরোপা জিততে পারেনি। চারবারের চ্যাম্পিয়নরা এবার অভিজ্ঞ আর তরুণদের নিয়ে দল গড়েছে। গত মৌসুমের ১৩ জন ফুটবলারকে ধরে রেখেছে আবাহনী। গোলরক্ষক জিয়াউর রহমান এসেছেন শেখ জামাল ধানমন্ডি থেকে, মোহামেডান থেকে এসেছেন আরিফ, ইমন, ওয়াহেদ, নাহিদুল ও নাইজেরিয়ান ফেলিক্স। শেখ রাসেলের শাকিল, মামুন, বিজেএমসির সজীব, শাকিল জুনিয়র, চট্টগ্রাম আবাহনীর ফাহাদ, ফেনী সকারের আবু সুফিয়ান, আরামবাগের মিতুল ও চ্যাম্পিয়নশিপের দল উত্তর বারিধারার খালেকুজ্জামানও যোগ দিয়েছেন আবাহনীতে। তিন হাঙ্গেরিয়ান ফুটবলারের মধ্যে মিডফিল্ডার গাবোর দেমেন ও স্ট্রাইকার সােবালস চরবার সঙ্গে নাইজেরিয়ার তায়ো ইফাবিয়িকে নিবন্ধন করিয়ে ঘরটা বেশ মজবুত করেছে আবাহনী। আর তো আছেনই ঘানার ওসেই মরিসন ও সামাদ ইউসুফ। আবাহনী অনূর্ধ্ব-১৬ দলের টুটুল হোসেন বাদশাও সুযোগ পেয়েছে পেশাদার লিগে নাম লেখানোর। অস্ট্রিয়ান কোচ জর্জ কোটান এই দলটিকে নিয়ে কতদূর যেতে পারেন সেটাই এখন দেখার। পেশাদার লিগের সাত মৌসুমে শিরোপার স্বাদ পায়নি মোহামেডান। এবারও সাদামাটা দল গড়েছে সাদা-কালোরা। অভিজ্ঞদের মধ্যে শুধু আরমান আজিজ, এসেছেন আবাহনী থেকে। শেখ জামাল থেকে যোগ দিয়েছেন হাসান আল মামুন। দলের বেশির ভাগই তরুণ খেলোয়াড়। অনূর্ধ্ব-১৮ টুর্নামেন্টে চ্যাম্পিয়ন মোহামেডানের অধিনায়ক বিপু আহমেদের পেশাদার লিগে অভিষেক হতে পারে। চমক-জাগানো কোনো বিদেশি খেলোয়াড়ও নেই। বিজেএমসির ফরোয়ার্ড গিনির ইসমাইল বাঙ্গুরাকে নিয়েছে তারা, মুক্তিযোদ্ধা থেকে এসেছেন এলিটা বেঞ্জামিন। আর নতুন তিন বিদেশি গিনির মহম্মদ কামারা, মানসাস ইয়ালা ও বোবাকার কিয়েটাও মোহামেডানে খেলতে এসেছেন কালই। গতবারের মতো এবার বিদেশি কোচ নেয়নি মোহামেডান, দায়িত্ব দিয়েছে বয়সভিত্তিক টুর্নামেন্টে শিরোপা আনা জসিমউদ্দিন আহমেদ জোসীকে। আসন্ন ঘরোয়া মৌসুমের স্থানীয় খেলোয়াড়দের দলবদলের আনুষ্ঠানিকতা কালই শেষ হলো, তিন দফা সূচি বদলানোর পর। শেষ দিনে আবাহনী ও মোহামেডানের সঙ্গে দলবদল সেরেছে ব্রাদার্স, চট্টগ্রাম আবাহনী ও ফরাশগঞ্জ। বিদেশি খেলোয়াড়দের নাম নিবন্ধনের শেষ দিন আজ।	1
ফাইনালে জোকোভিচ ৭-৬ (৮/৬), ৩-৬, ৬-৪, ৪-৬, ৬-০। এবারও পাঁচ সেটের লড়াই। তবে গত দুবারের মতো জোকোভিচ-ভাভরিঙ্কা ম্যাচটা তুঙ্গস্পর্শী হলো না। রোমাঞ্চকর সমাপ্তির ইঙ্গিত দিয়েও শেষটা হলো একপেশে। শেষ সেটটা একতরফা জিতে পাঁচ বছরের মধ্যে চতুর্থবারের মতো অস্ট্রেলিয়ান ওপেনের ফাইনালে উঠলেন নোভাক জোকোভিচ। পঞ্চম শিরোপার অভিযানে নেমে জোকোভিচ প্রতিশোধও নিয়ে নিলেন। গতবার চ্যাম্পিয়ন হওয়ার পথে কোয়ার্টার ফাইনালের মহাকাব্যিক লড়াইয়ে সার্ব জোকোভিচকে হারিয়েছিলেন সুইস ভাভরিঙ্কা। আগামীকালের পুরুষ এককের ফাইনালে শীর্ষ বাছাই জোকোভিচের প্রতিপক্ষ ব্রিটেনের অ্যান্ডি মারে। ৪৯টি আনফোর্সড এরর, প্রথম সার্ভিসে ৭০ ভাগ সাফল্য—জিতলেও জোকোভিচ কাল যেন ঠিক জোকোভিচ ছিলেন না। ম্যাচের পর সেটা স্বীকারও করেছেন, ‘যেভাবে খেলতে চেয়েছি ঠিক সেই পর্যায়ের খেলা খেলতে পারিনি। কিছু সময় যেভাবে খেলা দরকার সেভাবেই খেলেছি। আবার কিছু সময় রক্ষণাত্মক হয়ে তাকে কর্তৃত্ব করার সুযোগ দিয়েছি।’ অবশ্য সাতবার ভাভরিঙ্কার সার্ভিস ব্রেক করে নিজের জাতটা ঠিকই চিনিয়েছেন ‘জোকার’ জোকোভিচ। এএফপি, রয়টার্স।	1
সেরেনা না শারাপোভা? রুশ-মার্কিন লড়াইয়ে কে জিতবে আজ? মারিয়া শারাপোভা, না সেরেনা উইলিয়ামস, কার হাতে উঠবে অস্ট্রেলিয়ান ওপেনের শিরোপা? বছরের প্রথম গ্র্যান্ড স্লামটা দ্বিতীয়বারের মতো জিততে ইতিহাসের বিরুদ্ধস্রোতেই নাও বাইতে হবে শারাপোভাকে। ২০০৪ সালের পর সেরেনার কাছে টানা ১৫ ম্যাচ হেরেছেন বিশ্বের ২ নম্বর নারী খেলোয়াড়। ইতিহাসটা উল্টে দিতে পারলে শিরোপা তো বটেই, সেরেনাকে হটিয়ে র্যাঙ্কিংয়ের ১ নম্বর জায়গাটাও নিজের করে নেবেন শারাপোভা। ২০০৩ থেকে ২০১০ সালে মধ্যে পাঁচবার ফাইনালে উঠে পাঁচবারই চ্যাম্পিয়ন হওয়া সেরেনা কি সেটা হতে দেবেন?	1
অস্ট্রেলিয়ার প্রথম, না কোরিয়ার তৃতীয়? বড় কিছু করার স্বপ্ন নিয়েই ২০০৬ সালে এশিয়ান ফুটবল কনফেডারেশনে (এএফপি) যোগ দেয় অস্ট্রেলিয়া। ওশেনিয়া ছেড়ে এশিয়ায় এসে পর পর দুটি বিশ্বকাপের চূড়ান্ত পর্বে উঠে কিছুটা পূরণ হয়েছে সেই স্বপ্ন। সকারুদের আরেকটা স্বপ্নও আজ সত্যি হয়ে যেতে পারে। সিডনির অলিম্পিক স্টেডিয়ামে এশিয়ান কাপের ফাইনালে দক্ষিণ কোরিয়াকে হারাতে পারলেই মহাদেশীয় ফুটবল শ্রেষ্ঠত্বের মুকুট হবে অস্ট্রেলিয়ার। আজকের ফাইনালটা প্রতিপক্ষ দক্ষিণ কোরিয়ার জন্যও আক্ষেপ ঘোচানোর উপলক্ষ। ১৯৫৬ ও ১৯৬০ সালে প্রথম দুটি আসরে চ্যাম্পিয়ন হওয়ার পর থেকেই এশিয়ান কাপটা কুহেলিকা হয়ে আছে কোরিয়ানদের কাছে। বিশ্বকাপে এশিয়ার নিয়মিত মুখ হয়ে ওঠা দলটি কী এক অদৃশ্য কারণে ৫৫ বছর ধরে খালি হাতেই ফিরেছে এশিয়ান ফুটবলের সর্বোচ্চ আসর থেকে। কোরিয়ানরা তো এবার ফাইনালেই উঠল ২৭ বছর পর। এক পাশে টুর্নামেন্টে সবচেয়ে বেশি গোল করা দল অস্ট্রেলিয়া। অন্য পাশে একটিও গোল না-খাওয়া দক্ষিণ কোরিয়া। জমজমাট এক লড়াইয়ের প্রতিশ্রুতি দিচ্ছে পরিসংখ্যানটা। গ্রুপপর্বে প্রথম সাক্ষাতে দক্ষিণ কোরিয়ার কাছে ০-১ গোলে হেরে গেলেও আজকের ফাইনালে স্বাগতিক অস্ট্রেলিয়া একটু এগিয়ে। গ্রুপপর্বের ওই ম্যাচে অস্ট্রেলিয়া বিশ্রাম দিয়েছিল দলের সর্বকালের সেরা গোলদাতা টিম কাহিলকে। অ্যাঙ্কেলের চোটে খেলতে পারেননি অধিনায়ক মাইল জেডিনাকও। দুজনেই আছেন আজ। কোরীয় শিবিরেও অস্ত্রের অভাব নেই। ২০০২ বিশ্বকাপের সেমিফাইনালে ওঠা দলটির মূল ভরসা বেয়ার লেভারকুসেন তারকা সন হিয়ুং-মিন। কোয়ার্টার ফাইনালে অতিরিক্ত সময়ে সনের জোড়া গোলেই উজবেকিস্তান-বাধা পেরিয়েছিল কোরিয়ানরা। আজ বাংলাদেশ সময় বেলা তিনটায় শুরু ফাইনালে কোরিয়ানরা সকারুদের স্বপ্ন ভাঙে কি না সময়ই বলবে। তবে ফাইনালের আগের দিনটা দুঃস্বপ্নের মতো শুরু হয়েছিল অস্ট্রেলিয়ার। মধ্যপ্রাচ্যের দেশগুলো এশিয়ান ফুটবলে দেখতে চায় না অস্ট্রেলিয়াকে, কাতারের দৈনিক আল ইতিহাদের এক প্রতিবেদনে এএফসির সভাপতি শেখ সালমান বিন ইব্রাহিম আল খলিফাকে উদ্ধৃত করা হয় এভাবে। তা নিয়েই হইচই সারা দিন। তবে পরে এএফসি সভাপতি বিবৃতি দিয়ে জানিয়েছেন, তাঁর বক্তব্যকে ভুলভাবে উপস্থাপন করা হয়েছে। এএফপি।	1
নেইমার চান ‘একটু’ সম্মান ফুটবল তো নয়, যেন রঙ্গমঞ্চ। দুদিন আগে ভিসেন্তে ক্যালদেরন কম নাটক দেখেনি। তবে অ্যাটলেটিকো মাদ্রিদ-ভক্তদের তোপটা নেইমারের ওপরই ছিল বেশি। বার্সেলোনার ব্রাজিলিয়ান স্ট্রাইকারের পায়ে বল গেলেই দুয়ো শোনা গেছে। শেষ পর্যন্ত দুই গোল করে নেইমারই হেসেছেন শেষ হাসি। গতকাল ইনস্টাগ্রামে নতুন একটা ছবি দিয়ে নেইমার আরেকটু উসকে দিলেন বিতর্কটা। কোপা ডেল রের কোয়ার্টার ফাইনাল দ্বিতীয় লেগের ম্যাচটির বিরতির সময় লাল কার্ড দেখেছেন গাবি। পরে অ্যাটলেটিকো অধিনায়ক নেইমারকে ধুয়ে দিয়েছেন, ‘ওর খেলার ধরন অনেকটাই অদ্ভুত, বিশেষ করে সে যখন জিততে যায়। সব সময় মাঠে অঙ্গভঙ্গি করে, বিশেষ করে সে যখন সামনে থাকে। কেউই হারতে পছন্দ করে না, এই ব্যাপারটা আপনাকে বিরক্ত করবেই।’ গাবির অভিযোগ, নেইমার ইচ্ছে করে প্রতিপক্ষকে খেপিয়ে দেওয়ার চেষ্টা করেন। একই সুর অ্যাটলেটিকোর আরেক খেলোয়াড় কানিরও, ‘সে তার পুরো ক্যারিয়ারেই সমস্যায় পড়বে। সে একটা নির্দিষ্ট ধরনে খেলে, প্রতিপক্ষের পায়ের ফাঁক দিয়ে বল বের করে নেওয়ার চেষ্টা করে।’ কিন্তু এসব নিয়ে নেইমারের মাথা ঘামানোর সময় কই! পরশু ইন্সটাগ্রামে অ্যাটলেটিকোর সঙ্গে ম্যাচে নিজের একটা উদ্যাপনের ছবি পোস্ট করে লিখেছেন, ‘একজনের আরেকজনকে পছন্দ করতেই হবে এমন কোনো কথা নেই, কিন্তু সম্মান বলতে একটা ব্যাপার আছে।’ মাঠে যেভাবে খেলছেন, তাতে অবশ্য নেইমার এখন এমন কিছু বলতেই পারেন! তবে নেইমার তাঁর বড় সমর্থক হিসেবে পেয়েছেন সাবেক ব্রাজিল কোচ লুইস ফেলিপে স্কলারিকে, ‘তার খেলার ধরনই এ রকম। এটার কিছুই বদলাতে পারবে না। আমরা ওকে এ রকম সাহসীই দেখতে চাই।’ বার্সা সতীর্থ জাভিও কথা বলেছেন স্কলারির সুরে। আপাতত অবশ্য মাথা থেকে ঝেড়ে ফেলতে হচ্ছে। আগামীকালই লা লিগায় বার্সেলোনার মুখোমুখি ভিয়ারিয়াল। কোপা ডেল রের সেমিফাইনালেও বার্সার প্রতিপক্ষ তারা, কোয়ার্টার ফাইনালে হারিয়েছে গেটাফেকে। গোলডটকম।	1
বার্সায় আরেকজন বার্সেলোনার সহযোগী সদস্য বাড়ল আরেকজন। ইনি ‘জেরার্ড পিকে জুনিয়র দুই’। নামটাও ঠিক হয়ে গেছে, সাশা পিকে মেবারাক। বার্সেলোনার কুইরন টেকনন হাসপাতালে গত পরশু দ্বিতীয় পুত্রসন্তানের জন্ম দিয়েছেন পপতারকা শাকিরা। পিকে-শাকিরা জুটি নিজেরাই এ খবর জানিয়েছেন বিবৃতি দিয়ে। বুধবার রাতে কোপা ডেল রের ম্যাচে অ্যাটলেটিকো মাদ্রিদকে ৩-২ গোলে হারানোর ম্যাচে জেরার্ড পিকে খেলেছেন পুরোটা সময়জুড়েই। ২৪ ঘণ্টা পরই পেয়েছেন এই সুসংবাদ। গত বছরের আগস্টে নিজেদের দ্বিতীয় সন্তানের আগমনী বার্তা জানিয়েছিলেন তাঁরা। প্রথম ছেলে মিলানের জন্মের দুই বছরেরও বেশি সময় পর পৃথিবীর মুখ দেখল দ্বিতীয়জন। আর পারিবারিক সংস্কৃতির অংশ হিসেবে বার্সেলোনা পেল আরেকজন সদস্য। অ্যাটলেটিকোর সঙ্গে ম্যাচে জয়ের উদ্যাপনটা নিশ্চয়ই ভিন্ন মাত্রা পেয়েছে পিকের কাছে! গোলডটকম।	1
লটারির পর... দুই দলের পয়েন্ট সমান, গোল ব্যবধান সমান। দুই দলই গোল করেছে তিনটি, খেয়েছেও তাই। এবার তাহলে উপায়? শেষ পর্যন্ত আশ্রয় নিতে হলো লটারির। তাতে একদলের কপাল পুড়তই। গিনির দুর্ভাগ্য, সৌভাগ্য মালির। পরশু আফ্রিকা নেশনস কাপের গ্রুপ ‘ডি’তে গিনি ও মালি দাঁড়িয়ে ছিল একই সমতলে। ড্রয়ের পর মালির প্রতিনিধি বুবাকার দিয়ারা আনন্দে কেঁদে ফেললেন সেখানেই। তবে মালির কোচ হেনরি কাসপেরজাক বলে দিয়েছেন অনেকের মনের কথা, ‘এটা কোনো সমাধান নয়। ভাগ্যের বদলে অন্য কোনো সমাধান নিয়ে ভাবা উচিত।’ ঘটনাটা অভিনব হলেও অভূতপূর্ব অবশ্য নয়। ১৯৮৮ সালের টুর্নামেন্টেও লটারিই খুলে দিয়েছিল আলজেরিয়ার ভাগ্য। বিবিসি।	1
জোড়-বিজোড় বিজোড় সালে কখনো গ্র্যান্ড স্লাম জিততে পারেননি মারিয়া শারাপোভা। তাঁর পাঁচটি শিরোপা এসেছে ২০০৪, ২০০৬, ২০০৮, ২০১২ ও ২০১৪ সালে। আজ কি ভাঙবে ধারাটি?	1
পরিপূর্ণ এক ব্যাটসম্যান তামিম তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা নাফিস ইকবাল তখনো খেলছে আমাদের সঙ্গে। ২০০৫ কি ২০০৬ সালের কথা। ওর কাছে কিংবা অন্য কারও কাছে, একদিন শুনলাম নাফিসের ছোট ভাইও ক্রিকেট খেলে। বাঁহাতি ব্যাটসম্যান, বেদম নাকি মারে। প্রথম দেখলাম প্রিমিয়ার লিগের এক ম্যাচে, আমাদের সঙ্গে ওদের দলের খেলা। খুব বেশি রান করতে পারেনি। কিন্তু যতক্ষণ ছিল উইকেটে, মেরে খেলেছে। শুধু ডাউন দ্য উইকেট আসতে চাইত। কদিন পর তো জাতীয় দলেই পেলাম সতীর্থ হিসেবে। ২০০৭ বিশ্বকাপে প্রথম ম্যাচেই কাঁপিয়ে দিল ক্রিকেটবিশ্ব। ১৭ বছরের এক ছেলের দাপুটে ব্যাটিংয়ে ক্রিকেটবিশ্ব চমকে গেলেও আমরা কিন্তু খুব অবাক হইনি। তত দিনে ঘরোয়া ক্রিকেটে, নেটে ওকে দেখেছি। সবাই জানতাম ও কী করতে পারে। তামিমের তখন একটাই গিয়ার ছিল, শুধু ধুন্ধুমার ব্যাটিং। ভারতের বিপক্ষে সেদিন ভাগ্যটাকেও পাশে পেয়েছিল, ক্রমাগত ওভাবে মেরে বেশিক্ষণ টিকে থাকা কঠিন। ব্যাট হাতে তামিমের শরীরী ভাষা সেদিন ভারতের মনোবল গুঁড়িয়ে দিয়েছিল। তখনো তামিম বাচ্চা ছেলে। দলের সবচেয়ে জুনিয়র, ড্রেসিং রুমে সব সময় চুপ করে থাকত। মনে পড়ে, সবকিছু আগ্রহ নিয়ে দেখত। সবকিছু পর্যবেক্ষণ করত, বোঝার চেষ্টা করত। মাঠের বাইরে বেশ মিশুক বলে সব জায়গায়ই দেখতাম নিজের একটা নেটওয়ার্ক বানিয়ে ফেলত। তবে সবচেয়ে জুনিয়র হলেও একটা কাজ ওকে দিয়ে কখনোই করানো যেত না। গা গরমের ফুটবলে একদল খেলতাম জার্সি পরে, আরেক দল খালি গায়ে। তামিম কখনোই খালি গা হতে রাজি হতো না। আমরা নানাভাবে অনেক ফন্দি এঁটে চেষ্টা করেছি। কিন্তু সেও দারুণ চালাক। ঠিকই একটা উপায় বের করে সটকে পড়ত। সেই শুরু থেকে এখন পর্যন্ত চলছে, ওকে খালি গা করানোই গেল না! যাই হোক, বিশ্বকাপের পর দেখলাম ওর শুধুই সামনে এগিয়ে চলা। শুরুর সময়টায় ওর ব্যাটিং বলতে ছিল ব্যাকফুট ড্রাইভ আর ডাউন দ্য উইকেটে খেলা। আস্তে আস্তে সব শট আয়ত্ত করল। তামিমের এই একটা দারুণ গুণ আছে। নিজের ব্যাটিং নিয়ে একাগ্র। জানত যে শীর্ষ পর্যায়ে টিকে থাকতে হলে নিজেকে সেভাবেই গড়ে তুলতে হবে। ওই সময় সবার চেয়ে বেশি অনুশীলন করত ও। একটা একটা শট আলাদা করে বেছে নিয়ে সেটা নিয়ে কাজ করত, দিনের পর দিন। দলের অনুশীলনের বাইরে নিজে খাটত। ওই সময় জেমি সিডন্স কোচ থাকাটা ওর জন্য দারুণ হয়েছে। জেমিও খাটত ওকে নিয়ে। খেলায় উন্নতিটাও চোখে পড়ল দ্রুত। ২০১০ সালে নিজের খেলার প্রায় চূড়ায় উঠে এল। ভারত, ইংল্যান্ডের বিপক্ষে কী দুর্দান্ত সব ইনিংস! ২০১০-১১ পর্যন্ত যেভাবে সময়ের সঙ্গে পাল্লা দিয়ে উন্নতি করেছে, গত কয়েক বছর হয়তো সেভাবে পারেনি। তবে এটাও মনে রাখতে হবে, সময় সবার একরকম যায় না। চাপ বাড়ে, প্রত্যাশা বাড়ে। দলের প্রত্যাশা, গোটা দেশের প্রত্যাশা, নিজের কাছেও নিজের প্রত্যাশা। এসব ব্যাপার মাথায় অনেক খেলে। উন্নতির রেখাও সব সময় ঊর্ধ্বমুখী থাকে না। এখন আর আগের মতো মেরে খেলে না, এটার বড় কারণ আমার মনে হয়, গত কিছুদিনে ফর্মটা সেভাবে ধারাবাহিক ছিল না। ২০১০ সালের মত ফর্ম ফিরে পেলেই আবার মেরে খেলবে। আমার অবশ্য এই মেরে খেলা, না খেলায় আপত্তি নেই। বরং এই তামিমকে আমার পছন্দ। এখন তামিম টেকনিক্যালি প্রায় নিখুঁত। সব শট আছে হাতে। শুরুতে লেগ সাইডে একদমই খেলতে পারত না। এখন হয়ে উঠেছে লেগ সাইড স্পেশালিস্ট। পায়ের ওপর বল দিলে অন সাইডে যেকোনো জায়গায় পাঠাতে পারে। এখন অনেক পরিণত, নিজের খেলায় নিয়ন্ত্রণ অনেক। সব মিলিয়ে এই তামিমকে আমি মনে করি পরিপূর্ণ ব্যাটসম্যান। ওর কাছে প্রত্যাশাও তাই বেশি। অস্ট্রেলিয়া-নিউজিল্যান্ডের উইকেট আমি মনে করি তামিমের জন্য আদর্শ। বল ব্যাটে আসে দারুণ, বাউন্স সমান। টাইমিং করা সহজ, তামিম নিজেও এই ধরনের উইকেটে খেলতে পছন্দ করে। পুল-স্কয়ার কাট ভালো খেলে। সামনে বল পেলে ড্রাইভ তো করবেই। বিশ্বকাপে ওর ভালো করার সম্ভাবনা খুবই, খুবই বেশি। আমি চাইব, তামিম দলের চাওয়া বুঝে খেলুক। যেদিন ৩৩ বলে ৫০ প্রয়োজন হবে, সেদিন সেভাবেই খেলবে। যেদিন শেষ পর্যন্ত থাকা দরকার, সেদিন ধরে খেলবে। দলের ভালো করাটাও অনেকটা নির্ভর করছে ওর ওপর। তামিম ভালো শুরু এনে দিলে দলও ভালো করবে। ক্রিকেটে হতে পারে অনেক কিছুই। হুট করেই ব্যাড প্যাচ আসতে পারে। টানা কয়েক ম্যাচে ভালো বল বা দারুণ ক্যাচের শিকার হতে পারে। তামিম ফিরছেও চোট কাটিয়ে। তবে সবকিছু যদি ঠিকঠাক এগোয়, বিশ্বকাপে করতে পারে দারুণ কিছু। এখন তামিম দেশের সেরা ওপেনার। অস্ট্রেলিয়া থেকে ফিরতে পারে বিশ্বসেরা ওপেনারদের একজন হয়ে!	1
‘এখনো পাহাড় ডিঙাতে পারব’ ৮২ পেরোনো বয়সেও নিজের আঙিনায় বঙ্গবন্ধু গোল্ডকাপের উদ্বোধনী ম্যাচ দেখতে এলেন। পঞ্চাশ ও ষাটের দশকে পূর্ব পাকিস্তান ফুটবল দলের গোলরক্ষক সিলেটের ক্রীড়াঙ্গনে সবচেয়ে বড় নাম রণজিৎ দাসকেবেশ উৎফুল্ল লাগল। সিলেট শহরের পাঠানটোলা করেরপাড়ায় নিজের বাড়িতে বসে স্মৃতিচারণায় তুলে আনলেন সোনালি অতীত কেমন আছেন? রণজিৎ দাস: ভালো। শরীর আগের মতো সাড়া না দিলেও মন থেকে শক্তই আছি। আমি এখনো মনে হয় কুড়ি বছরের তরুণের মতো পাহাড় ডিঙাতে পারব। বাড়িতে কাটছে অবসরজীবন। খেলা দেখি টিভিতে। আশা করছি, ২০১৮ বিশ্বকাপ ফুটবলটাও দেখব (হাসি)। সিলেটে এই যে বঙ্গবন্ধু গোল্ডকাপ হচ্ছে, আপনি নিজে কতটা আন্দোলিত? রণজিৎ দাস: ভীষণ..ভীষণ। এমনিতে বুঝতেই পারছেন, এখন আমার চলাফেরা সীমিত। তবে বিশেষ উপলক্ষ এলে সিলেট স্টেডিয়ামে যাই। বঙ্গবন্ধু কাপের উদ্বোধনী ম্যাচ দেখতে ওরা নাকি আমাকে কার্ড পাঠিয়েছিল। ওটা না পেয়ে ছেলেকে পাঠিয়ে নিজেই আনালাম। খেলার আনন্দের চেয়ে আর বড় আনন্দ তো হয় না। বাংলাদেশের খেলা কেমন দেখলেন? রণজিৎ দাস: দল জিতলে বেশি ভালো লাগত। অনেক দর্শক এসেছে। সবাই তো আসলে নিজেদের সাফল্য দেখাতে চায়। তবে বাংলাদেশ দল হেরেছে বলে আমি মন খারাপ করিনি। আসলে অনেক দিন পর স্টেডিয়ামে গিয়ে সালাউদ্দিনসহ অনেকের সঙ্গে দেখা হলো, কথা হলো—এ সবই বেশি তৃপ্তি দিয়েছে আমাকে। নিশ্চয়ই খেলা দেখতে দেখতে অনেক স্মৃতি উঠে এসেছে মনে... রণজিৎ দাস: তা তো অবশ্যই। আমি খেলা শুরু করেছিলাম চল্লিশের শেষ দিকে। তখন অবশ্য এই স্টেডিয়ামটা ছিল না। এটির ভিত্তি স্থাপন হয়েছে আটান্নতে। তারপর ধাপে ধাপে আজকের এই অবস্থানে এসেছে। সে সময় আমরা আলিয়া মাদ্রাসা আর এমসি কলেজ মাঠে খেলতাম। ১৯৫৫-১৬৬০ পর্যন্ত টানা এক নম্বর গোলরক্ষক হিসেবে খেলেছি পূর্ব পাকিস্তান দলে। সে সময় অবশ্য আমার সিলেটে কমই থাকা হয়েছে। ঢাকায় খেলতাম আজাদ, মোহামেডানসহ অনেক দলে। পুরোনো দিনের খেলার বন্ধুদের সঙ্গে দেখা হয়? রণজিৎ দাস: মাঝে মাঝে হয়। আপনাদের গ্রামীণফোন-প্রথম আলো আজীবন সম্মাননা পেলাম যে বছর, সেবার অনেকেরই শুভেচ্ছা পেয়েছি। এখনো ঢাকায় ওই অনুষ্ঠানে গেলে দেখা পাই অনেকের। আমার সময়ের অনেকেই আর নেই। জীবিতদের মধ্যে মিলাউ সিংয়ের সঙ্গে কদিন আগে এখানে দেখা হলো। সে বলল, ‘কী রে দোস্ত, আছিস কেমন...।’ দুজনে অনেক মজা করলাম। আপনার উচ্চতা ৫ ফুট ৪ ইঞ্চি। এই উচ্চতা নিয়ে এত ভালো গোলরক্ষক কীভাবে হয়েছিলেন? রণজিৎ দাস: গোলকিপার হওয়ার পেছনে একটা গল্প আছে। আমাকে গোলকিপার বানিয়েছে কায়সার হামিদের বাবা প্রয়াত (কর্নেল) এম এ হামিদ। সে ছিল সিলেটে আমাদের এইডেড স্কুলের ফুটবল ক্যাপ্টেন। সে-ই একদিন একটা ম্যাচে আমাকে গোলকিপিং করতে বলল। সেটা করতে গিয়ে দল হারল। আমি ওকে ‘স্যরি’ বলেছিলাম...। কিন্তু ও বলল, ‘ঠিক আছে। চালিয়ে যাও।’ অন্য অনেকে উৎসাহ দিল বলেই গোলকিপিং জারি রাখলাম। পরে কঠোর পরিশ্রম করেছি। আপনার খেলা তো এই প্রজন্ম বা তারও আগের প্রজন্মও দেখেনি। গোলরক্ষক হিসেবে আপনার বিশেষত্ব কী ছিল? রণজিৎ দাস: আমি লম্বা ডাইভ দিতে পারতাম। ওটা ছিল আমার সবচেয়ে বড় গুণ। নইলে ওই সময়ে পূর্ব পাকিস্তান টিমে টানা খেলে যাওয়া সহজ ছিল না। আমি কিন্তু পূর্ব পাকিস্তান হকি দলেরও গোলকিপার ছিলাম। মনে পড়ছে, বশির আহমেদসহ আমি একবার পাকিস্তান দলে সুযোগ পেতে ট্রায়াল দিতে গিয়েছিলাম। কত স্মৃতি...। বাড়িতে বসে বসে এসবই এখন রোমন্থন করি।	1
গার্নারের আক্ষেপ কপিল দেব নিলেন ভিভ রিচার্ডসের সেই বিখ্যাত ক্যাচ, আর তাঁর আউটের পরই ব্যাটিং অর্ডার ধসে পড়ল ক্যারিবীয়দের। ১৮৩ তাড়া করতে নেমে ১৪০ রানে অলআউট ওয়েস্ট ইন্ডিজকে হারিয়ে প্রথম বিশ্বকাপ শিরোপা জিতল ভারত। অথচ ওই বিশ্বকাপেও হট ফেবারিট ছিল ওয়েস্ট ইন্ডিজ। ফাইনালে ভারতকে হারিয়ে টানা তৃতীয়বার ওয়েস্ট ইন্ডিজের বিশ্বকাপ শিরোপা জেতাটা মনে হচ্ছিল সময়ের ব্যাপার। প্রায় ৩২ বছর আগের ঘটনা, কিন্তু এখনো সেটি মনে পড়লে হতাশায় ডুবে যান জোয়েল গার্নার, ‘ওই হারের পর দীর্ঘদিন আমি আমার সতীর্থদের সঙ্গেও রাগে কথা বলিনি। আমার ক্যারিয়ারের সেটাই সবচেয়ে বড় আক্ষেপ হয়ে আছে।’ কেন সেই হার? এত দিন পরে এসে সাবেক ওয়েস্ট ইন্ডিয়ান ফাস্ট বোলারের বিশ্লেষণ, ‘অতিরিক্ত আত্মবিশ্বাস খুব খারাপ জিনিস। ভারত ১৮৩ রানে অলআউট হওয়ার পর আমরা ধরেই নিয়েছিলাম বিশ্বকাপ জিতে গেছি।’ ক্রিকইনফো।	1
ভারতকে নিয়ে দ্রাবিড় বর্তমান চ্যাম্পিয়ন, ওয়ানডে র্যাঙ্কিংয়ের ২ নম্বর বলেই শুধু নয়, ভারত এক দিনের ক্রিকেটে বরাবরই সমীহ-জাগানো নাম। ক্রিকেটবোদ্ধারা ফেবারিট বাছতে গিয়ে ভারতকে বাদ দিতে পারছেন না। কিন্তু ভারতের ২০০৭ বিশ্বকাপ অধিনায়ক রাহুল দ্রাবিড় মনে করছেন, মাহেন্দ্র সিং ধোনির ভারতের জন্য এবারের বিশ্বকাপ সহজ হবে না মোটেই, ‘এটি সহজ নয়, বরং একটা চ্যালেঞ্জ।’ সহজ নয়, কন্ডিশনের কারণে। তবে সদ্য শেষ হওয়া টেস্ট সিরিজে উইকেটের আচরণে কিছুটা বিস্মিত ভারতীয় ব্যাটিংয়ের সাবেক ‘দেয়াল’। উইকেট ধীরগতির আর নিচু বাউন্সের। ব্রিসবেনের দ্রুতগতির উইকেটের চেয়ে অনেকটাই আলাদা ছিল অ্যাডিলেডের উইকেট। এটাই প্রধান অস্ত্র স্পিনকে কাজে লাগিয়ে ভারতকে সাফল্যের পথে নিয়ে যেতে পারে বলে আশা জোগাচ্ছে দ্রাবিড়কে, ‘যদি উইকেট বিশ্বকাপেও একই আচরণ করে, তাহলে ভারত দুই, এমনকি তিন স্পিনারকেও খেলাতে পারবে।’ তিনি বিশ্বাস করেন, কোয়ার্টার ফাইনালে যাওয়ার মতো সঠিক সমন্বয়টা ভারতীয় দলে আছে। তবে সাফল্যের সর্বোচ্চ চূড়াটা ছুঁতে এর পর থেকে ভারতের অপেক্ষায় থাকবে ‘মাত্র তিনটি ভালো দিন।’ স্বাগতিক অস্ট্রেলিয়া ও নিউজিল্যান্ড, দক্ষিণ আফ্রিকা, শ্রীলঙ্কা, পাকিস্তানকে এগিয়ে রাখছেন দ্রাবিড়, তবে সম্ভাবনার কথা বলতে গিয়ে বলছেন ৬০-৭০ শতাংশ। ‘জিততেই হবে’ ম্যাচগুলোয় যে দল সবচেয়ে ভালো চাপ সামলাতে পারবে, তাদের দিকেই পাল্লাটা ঝুঁকে যাবে বেশি। পিটিআই।	1
শ্রীলঙ্কার সঙ্গে রুমেশ টেস্ট সিরিজে ধবলধোলাই (২-০)। ওয়ানডে সিরিজে দুটি জয়ের পাশে হার চারটিতে। বিশ্বকাপের আগে নিউজিল্যান্ড সফরে দলের এই পারফরম্যান্স ভাবিয়ে তুলেছে শ্রীলঙ্কা ক্রিকেটকে (এসএলসি)। বিশেষ করে সফরে লাসিথ মালিঙ্গাবিহীন লঙ্কান বোলিং আক্রমণ ছিল সাদামাটা। অথচ বৈচিত্র্যময় বোলিং আক্রমণ বরাবরই দলটির বড় শক্তি। বিশ্বকাপে এটির সমাধান বের করা না গেলে সমস্যা। তাই সাবেক ফাস্ট বোলার রুমেশ রত্নায়েককে উপদেষ্টা কোচ নিয়োগ দিয়েছে এসএলসি। ১০ বছরের ক্রিকেট ক্যারিয়ারে ২৩টি টেস্ট এবং ৭০টি ওয়ানডে খেলেছেন রত্নায়েক। উইকেট নিয়েছেন ৭৩ ও ৭৬টি। ২০১১ বিশ্বকাপের পর ট্রেভর বেলিস শ্রীলঙ্কা ছেড়ে গেলে অন্তর্বর্তী প্রধান কোচের দায়িত্বও পালন করেছেন। আগামী ৪ ফেব্রুয়ারি দলের সঙ্গে কাজ শুরু করবেন রত্নায়েক। পিটিআই।	1
ফেরার প্রক্রিয়ায় ক্লার্ক ক্লাব ক্রিকেট দিয়ে ফেরার প্রক্রিয়া শুরু করছেন মাইকেল ক্লার্ক। ডিসেম্বরে ভারতের বিপক্ষে অ্যাডিলেড টেস্টে হ্যামস্ট্রিংয়ে চোট পাওয়ার পর থেকেই অস্ট্রেলিয়ার অধিনায়ক দলের বাইরে। তবে তাঁকে রেখেই বিশ্বকাপ দল ঘোষণা করেছে অস্ট্রেলিয়া। অবশ্য বিশ্বকাপ খেলতে হলে ২১ ফেব্রুয়ারি বাংলাদেশের বিপক্ষে অস্ট্রেলিয়ার দ্বিতীয় ম্যাচের আগেই ফিট প্রমাণ করতে হবে নিজেকে। ক্লাব ক্রিকেট দিয়ে আগেভাগেই সেই পরীক্ষায় বসতে যাচ্ছেন ক্লার্ক। এই সপ্তাহের শেষে গর্ডনের বিপক্ষে ওয়েস্টার্ন সাবার্বসের হয়ে খেলবেন শুধু ব্যাটসম্যান হিসেবে। এরপর আরও একটি সুযোগ পাবেন বাংলাদেশের বিপক্ষে আগামী বৃহস্পতিবারের প্রস্তুতি ম্যাচে। খেলবেন ক্রিকেট অস্ট্রেলিয়া একাদশের হয়ে। ক্রিকেট অস্ট্রেলিয়ার মাধ্যমে এক বিবৃতিতে বোর্ড একাদশের হয়ে খেলার আগে সাবার্বসের হয়ে খেলাটাকে জাতীয় দলের ফেরার প্রক্রিয়ায় ইতিবাচক ধাপ হিসেবেই দেখছেন ৩৩ বছর বয়সী ক্লার্ক। রয়টার্স।	1
ড্র-ই হলো ডাম্বুলায় ড্র-ই হলো বৃষ্টির কবলে পড়া বাংলাদেশ অনূর্ধ্ব-১৯ ও শ্রীলঙ্কা অনূর্ধ্ব-১৯ দলের প্রথম যুব টেস্টটা। কাল ডাম্বুলায় ম্যাচের শেষ দিনের একমাত্র ইনিংসে বাংলাদেশের যুবারা ৮ উইকেটে ২৮৯ রান তুলতেই শেষ ম্যাচ। দ্বিতীয় দিনে ২৯ ওভার খেলা হলেও কাল খেলা হয়েছে ৫৫ ওভার। ড্র ম্যাচ থেকে বাংলাদেশের তরুণ দলটির প্রাপ্তি জয়রাজ শেখের সেঞ্চুরি। যুব টেস্ট অভিষেকে সেঞ্চুরি পাওয়া এই ডানহাতি অপরাজিত থাকেন ঠিক ১০০ রানে। ১৬৭ বলের ইনিংসে ১১টি চার মেরেছেন জয়রাজ। ২ উইকেটে ৭৮ রান নিয়ে দিন শুরু করা বাংলাদেশ অনূর্ধ্ব-১৯ দিনের ষষ্ঠ বলেই হারিয়ে ফেলে মুনিম শাহরিয়ারকে। এরপর অধিনায়ক মেহেদী হাসানকে নিয়ে চতুর্থ উইকেটে ৬৬ রানের জুটি জয়রাজের। ইনিংসের সবচেয়ে বড় ৭১ রানের জুটিটা অবশ্য অষ্টম উইকেটে নিহাদুজ্জামানের সঙ্গে গড়েছেন জয়রাজ। দুই যুব দলের দুই ম্যাচ সিরিজের দ্বিতীয় টেস্ট পাল্লেকেলেতে শুরু হবে ২ ফেব্রুয়ারি থেকে। সংক্ষিপ্ত স্কোর শ্রীলঙ্কা অনূর্ধ্ব-১৯ ১ম ইনিংস: ২১৬। বাংলাদেশ অনূর্ধ্ব-১৯ ১ম ইনিংস: ৮৩ ওভারে ২৮৯/৮ (সাইফ ১৯, সাদমান ৫৬, মুনিম ৪, জয়রাজ ১০০*, মেহেদী ৪১, শাহানুর ১৭,সাইফউদ্দিন ৩, প্রসেনজিৎ ১, নিহাদুজ্জামান ২৯, নাহিদ ৮; পেইরিস ৪/৯১, তিলকরত্নে ২/৫৮)। ফল: ড্র।	1
ফাইনালে ইংল্যান্ড, জয়হীন ভারত ইংল্যান্ডের রান তাড়া যখন শুরু, স্টার স্পোর্টসের পর্দায় বারবার দেখানো হচ্ছিল পুরোনো কিছু স্কোরকার্ড। এই পার্থেই মাত্র ১২৬ রান করে ওয়েস্ট ইন্ডিজের সঙ্গে জয়ের সমান এক টাই করেছিল ভারত। ১৬২ রানের পুঁজি নিয়েও নিউজিল্যান্ডের বিপক্ষে দারুণ বোলিংয়ে (৪/৪১) ভারতকে জিতিয়েছিলেন রজার বিনি। কাল ভারতের পুঁজি ছিল ২০০। বাবার স্মৃতি ফিরিয়ে আনছিলেন স্টুয়ার্ট বিনি। ভারত দেখছিল জয়ের আশা। মিল শেষ ওখানেই! জেমস টেলর আর জস বাটলারের ব্যাটে ভারতের আশা শেষ পর্যন্ত দুরাশা। লো-স্কোরিং ম্যাচে এই দুজন গড়লেন শতরানের এক দুর্দান্ত জুটি, ৩ উইকেটের জয়ে ফাইনালে ইংল্যান্ড। টেস্ট সিরিজের পর ত্রিদেশীয় সিরিজেও জয়ের দেখা পেল না ভারত। অস্ট্রেলিয়া সফরে জয়বিহীন থেকে ধোনির দল কদিন পর শুরু করবে বিশ্বকাপ শিরোপা ধরে রাখার লড়াই! আগামীকাল পার্থেই ফাইনালে মুখোমুখি অস্ট্রেলিয়া-ইংল্যান্ড। এই মৌসুমে কালই প্রথম খেলা হলো পার্থে। ওয়াকার উইকেটও দেখা গেল খানিক নতুন চেহারায়। পিংপং বলের মতো বাউন্স আছেই, ঘাসের ছোঁয়াও ছিল। তবে এমনিতে গতিময় ওয়াকায় বিস্ময়করভাবে কিছু বল আসছিল থেমে, কিছু নিচু হয়েছে অস্বাভাবিক। জেমস অ্যান্ডারসনের একটি বল লেগেছে ধোনির মাথায়, ওই ওভারেই একই লেংথের বল নিচু হয়ে এলবিডব্লু ধোনি। ইয়ান বেলও এলবিডব্লু নিচু হওয়া বলে। লাফ দিয়েও কিছু বলের নাগাল পাননি উইকেটকিপার, কিছু ধরেছেন হাঁটুর নিচ থেকে! এসবই বলছে উইকেট ব্যাটিংয়ের জন্য ছিল কঠিন। অথচ টস হেরে এই উইকেটেও ভারতের শুরুটা ছিল দারুণ। অজিঙ্কা রাহানে ও নিজেকে হারিয়ে খুঁজতে থাকা শিখর ধাওয়ান টিকে যান ২০ ওভার। উদ্বোধনী জুটি ৮৩ রানের। পরের ৮৩ রান করতেই নেই ৯ উইকেট! ৬৫ বলে ৩৮ রানের দাঁত কামড়ানো ইনিংস খেলে ধাওয়ান ফিরেছেন যথারীতি বাজে শটে। ১০১ বলে ৭৩ করে রাহানে কটবিহাইন্ড ফিনকে থার্ডম্যানে পাঠাতে গিয়ে। আগের ম্যাচে ৫ উইকেট নেওয়া ফিন কালও সফলতম বোলার, উইকেট পেয়েছেন বাকি তিন পেসারও। আর ভারতকে পেলেই যিনি হয়ে ওঠেন ‘মঈনালিধরন’, সেই মঈন আলী কালও তুলে নিয়েছেন কোহলি ও রায়নার উইকেট! শেষ ব্যাটসম্যান শামির ছোট্ট ঝড় (১৮ বলে ২৫) আর ৩৫ রানের শেষ জুটিতে ভারত ছুঁতে পারে ২০০। এই রানকেও মনে হচ্ছিল যথেষ্ট, যখন ৬৬ রানে ইংল্যান্ড হারাল ৫ উইকেট। ফর্মে থাকা ইয়ান বেলকে ফেরান মোহিত শর্মা। রুট-মরগান-বোপারাকে ফিরিয়ে মেরুদণ্ড ভেঙে দেন স্টুয়ার্ট বিনি। কিন্তু টেলর-বাটলারের ১২৫ রানের জুটি হারের শঙ্কা থেকে ইংল্যান্ড নিয়ে যায় জয়ের দোরগোড়ায়। সময়ের দাবি মেনে ১২২ বলে ৮২ টেলর, ৭৮ বলে ৬৭ বাটলার। ভারতের ব্যাটিংয়ের মতো প্রশ্নবিদ্ধ কাল ধোনির অধিনায়কত্বও। সেরা বোলার বিনিকে ২২ ওভারের পর আর বোলিংয়েই আনেননি! বিশ্বকাপের আগে বাড়তি দুটি দিন বিশ্রাম পাওয়া যাচ্ছে, এই ভেবে এখন তৃপ্তি পেতে পারে ধোনির দল। স্টার স্পোর্টস, ক্রিকইনফো। সংক্ষিপ্ত স্কোর ভারত: ৪৮.১ ওভারে ২০০ (রাহানে ৭৩, ধাওয়ান ৩৮, কোহলি ৮, রায়না ১, রায়ডু ১২, ধোনি ১৭, বিনি ৭, জাদেজা ৫, অক্ষর ১, মোহিত ৭*, শামি ২৫; ফিন ৩/৩৬, মঈন ২/৩৬, ওকস ২/৪৭, ব্রড ২/৫৬, অ্যান্ডারসন ১/২৪); ইংল্যান্ড: ৪৬.৫ ওভারে ২০১/৭ (বেল ১০, মঈন ১৭, টেলর ৮২, রুট ৩, মরগান ২, বোপারা ৪, বাটলার ৬৭, ওকস ৪*, ব্রড ৩*; বিনি ৩/৩৩, মোহিত ২/৩৬, শামি ১/৩১, অক্ষর ১/৩৯)। ফল: ইংল্যান্ড ৩ উইকেটে জয়ী ম্যান অব দা ম্যাচ: জেমস টেলর	1
শুরুর আগেই বরখাস্ত কোচ ফুটবল মৌসুম শুরুর আগেই চাকরি হারালেন মুক্তিযোদ্ধার ইতালিয়ান কোচ ফ্লাভিও রাফো। গত ডিসেম্বরে ছয় মাসের চুক্তিতে মুক্তিযোদ্ধার দায়িত্ব নিতে ঢাকায় আসেন ৪৩ বছর বয়সী কোচ। কিন্তু কালই তাঁকে বরখাস্ত করেছে ক্লাব কর্তৃপক্ষ এবং রাতের বিমানেই রাফো ইতালি ফিরে গেছেন। হঠাৎই কেন চলে যেতে হলো রাফোকে? মুক্তিযোদ্ধার ম্যানেজার ফিরোজ মাহমুদ টিটু বললেন, ‘রাফোর আচরণগত সমস্যা ছিল। ক্লাব কর্মকর্তা, ফুটবলার সবার সঙ্গে ইদানীং বাজে ব্যবহার করছিলেন তিনি। আর প্রতিদিনই বেতন বাড়ানোর জন্য আমাদের চাপ দিচ্ছিলেন।’ রাফোর হাতে চুক্তির ৪০ ভাগ বেতন তুলে দেওয়া হয়েছে বলে দাবি করলেন টিটু। গত মৌসুমে পেশাদার লিগে তৃতীয় হওয়া দলটি আবারও স্থানীয় কোচই নিচ্ছে বলে জানালেন তিনি।	1
তিন ম্যাচ নিষিদ্ধ কস্তা চার দিন আগে চেলসি-লিভারপুলের ক্যাপিটাল ওয়ান কাপের সেমিফাইনালের ঘটনা। বুট দিয়ে লিভারপুলের এমরে চান ও মার্টিন স্কারটেলকে মাড়িয়ে দিয়েছিলেন চেলসির ডিয়েগো কস্তা। সেটা রেফারির চোখ এড়িয়ে যাওয়ায় তখনই কোনো শাস্তি তিনি পাননি। তবে চেলসি স্ট্রাইকার পার পেলেন না, তিন ম্যাচ নিষিদ্ধ হতে হয়েছে। এফএ কস্তার বিরুদ্ধে সহিংস আচরণের অভিযোগ এনেছিল আগেই। সেটির বিরুদ্ধে আপিলও করেছিলেন। কিন্তু আবেদন খারিজ হয়ে যাওয়ায় পেতে হলো এই শাস্তি। তার মানে, ম্যানচেস্টার সিটির সঙ্গে প্রিমিয়ার লিগের ম্যাচে নামতে তো পারবেনই না, অ্যাস্টন ভিলা ও এভারটনের সঙ্গে পরের দুটি ম্যাচেও দর্শক হয়ে থাকতে হবে। ইএসপিএন।	1
ছয় শত দুটি করে সেঞ্চুরি হাশিম আমলা ও রাইলি রুশোর। একটি করে করেছেন এবি ডি ভিলিয়ার্স ও ডেভিড মিলার। মাত্রই শেষ হওয়া ওয়ানডে সিরিজে ওয়েস্ট ইন্ডিজের বিপক্ষে ছয়টি সেঞ্চুরি করেছেন দক্ষিণ আফ্রিকান ব্যাটসম্যানরা। ওয়ানডের যেকোনো সিরিজ বা টুর্নামেন্টে এর চেয়ে বেশি সেঞ্চুরি পেয়েছে মাত্র একটি দল—শ্রীলঙ্কা। ২০১১ বিশ্বকাপে শ্রীলঙ্কার ব্যাটসম্যানরা ৭টি সেঞ্চুরি করেন। তবে দ্বিপক্ষীয় সিরিজে ছয়টির বেশি সেঞ্চুরি করতে পারেনি কোনো দল। ছয় সেঞ্চুরির উদাহরণই আছে আর মাত্র চারটি। ১৯৮২ সালে ভারতের বিপক্ষে পাকিস্তানের, ২০০৬ সালে ইংল্যান্ডের বিপক্ষে শ্রীলঙ্কার, ২০১০ সালে জিম্বাবুয়ের বিপক্ষে দক্ষিণ আফ্রিকার ও ২০১৩ সালে অস্ট্রেলিয়ার বিপক্ষে ভারতের ব্যাটসম্যানরা ৬টি সেঞ্চুরি করেছিলেন।	1
ক্লার্ককে ‘স্বাগত’ জানাচ্ছে বাংলাদেশ সাকিব আল হাসান দারুণ কথা বলেছেন। যার সারমর্ম...না, থাক সারমর্ম নয়, পুরো কথাটাই শুনুন, ‘প্রস্তুতি ম্যাচে সে যত খুশি রান করুক। বিশ্বকাপে আমাদের বিপক্ষে রান না করলেই হলো। আর বিশ্বকাপে যদি তার খেলা না-ই হয়, সেটা হবে অস্ট্রেলিয়ার জন্য বিরাট ক্ষতি।’ ব্রিসবেনে সংবাদমাধ্যমকে সাকিবের বলা এই কথাগুলো অস্ট্রেলিয়ার অধিনায়ক মাইকেল ক্লার্ক প্রসঙ্গে। গত ডিসেম্বরে হ্যামস্ট্রিংয়ে অস্ত্রোপচারের পর এই কদিন চলছিল ক্লার্কের পুনর্বাসন প্রক্রিয়া। এখন বিশ্বকাপের জন্য মোটামুটি ফিট। অপেক্ষায় আছেন ৫ ফেব্রুয়ারি ব্রিসবেনে ক্রিকেট অস্ট্রেলিয়া একাদশের হয়ে বাংলাদেশের বিপক্ষে প্রস্তুতি ম্যাচ খেলার। অবশ্য সিডনি গ্রেড ক্রিকেট ম্যাচ দিয়ে ক্লার্ক খেলায় ফিরেছেন কালই। গর্ডনের বিপক্ষে ওয়েস্টার্ন সাবার্বসের হয়ে প্রায় তিন ঘণ্টা উইকেটে কাটিয়ে ১২৮ বলে ৫১ রান করেছেন দুই চার আর এক ছক্কায়। নিজের এমন প্রত্যাবর্তনে তিনি খুশি হলেও ক্রিকেট অস্ট্রেলিয়ার ওয়েবসাইটে জানিয়েছেন সতর্ক প্রতিক্রিয়া, ‘খেলায় ফিরতে পারাটা অবশ্যই অসাধারণ। তবে অস্ট্রেলিয়ার হয়ে আন্তর্জাতিক ম্যাচ খেলার জন্য আমাকে আরও অনেক দূর যেতে হবে।’ বোঝাই যাচ্ছে, বাংলাদেশের বিপক্ষে ৫ ফেব্রুয়ারির ম্যাচটা অগ্নিপরীক্ষা হয়ে আসছে ক্লার্কের জন্য। যে পরীক্ষায় তার জন্য বিশেষ ছকও কষে ফেলেছে বাংলাদেশ দল। সংবাদমাধ্যমকে সেটারই অংশবিশেষ জানিয়েছেন বাংলাদেশের বোলিং কোচ হিথ স্ট্রিক, ‘আমরা ফিল্ডিংটা একটু পিছিয়ে দেব, যেন তাঁকে বেশি বেশি সম্ভব সিঙ্গেল নিতে হয়।’ বাংলাদেশ দল অবশ্য প্রথম ‘আনঅফিসিয়াল’ প্রস্তুতি ম্যাচটা খেলবে ৩ ফেব্রুয়ারি, প্রতিপক্ষ ওই ক্রিকেট অস্ট্রেলিয়া একাদশই। দুই ম্যাচের জন্য এর মধ্যেই দুটি আলাদা দল ঘোষণা করেছে ক্রিকেট অস্ট্রেলিয়া। বাংলাদেশ দলের ম্যানেজার খালেদ মাহমুদ এই দুই প্রতিপক্ষকে বেশ সমীহ করছেন। ‘দ্বিতীয় ম্যাচে তো ক্লার্কই খেলবে। প্রথম ম্যাচের দলেও কুইন্সল্যান্ডের মূল দলের তিনজন খেলোয়াড় আছেন। মোটামুটি জাতীয় দলের পর অস্ট্রেলিয়ার দ্বিতীয় শক্তির দলই খেলবে ম্যাচ দুটোতে’—কাল মুঠোফোনে বলছিলেন মাহমুদ। সে সঙ্গে বললেন, ‘আসল ম্যাচের আগেই আমাদের বোলাররা ওকে বল করবে, আমি মনে করি এটা তাদের জন্য একটা ভালো সুযোগ। যদি এই ম্যাচে তাকে দ্রুতই ফিরিয়ে দেওয়া যায়, বিশ্বকাপের ম্যাচে ছেলেরা বাড়তি আত্মবিশ্বাস পাবে।’ এক দিন বিরতির পর কাল সকালে অ্যালান বোর্ডার মাঠে ঘণ্টা তিনেক অনুশীলন করেছে বাংলাদেশ দল। তবে স্থানীয় ক্লাব ক্রিকেটের ম্যাচ থাকায় এদিন অনুশীলনে কোনো নেট বোলার পাওয়া যায়নি। দলের বোলারদেরই তাই লম্বা সময় ধরে বল করতে হয়েছে, যার একটা সুবিধাও দেখছেন টিম ম্যানেজার, ‘আজ (গতকাল) নেটে একেকজন ৮-১০ ওভার করে বল করেছে। স্পেল ভাগ করে দেওয়া হয় ওদের। শুরুর দিকের স্পেলে কীভাবে বল করতে হবে, মাঝে কীভাবে করতে হবে বা ডেথ ওভারের বোলিং কেমন হবে, সেগুলোর অনুশীলন হয়েছে।’ ভিডিও বোলিং সিমুলেটর ছিল কালকের অনুশীলনেও। নাসির, এনামুল, তাইজুলরা খেলেছেন মিচেল স্টার্ক-মিচেল জনসনদের ‘বল’। ব্রিসবেনে দলের সঙ্গে যোগ দিয়ে পুরোদমে অনুশীলন করছেন তামিম ইকবাল। ব্যাটিং করছেন, দৌড়াচ্ছেনও। তবে অস্ত্রোপচারের জায়গা পুরোপুরি ঠিক হলো কি না, বোঝার জন্য দ্রুতগতির যে স্প্রিন্ট দেওয়ার কথা, সেটা এখনো দেননি। অস্ত্রোপচার হওয়া হাঁটু ওই দৌড়ের ভার ও গতি সহ্য করতে পারলেই ধরে নেওয়া যাবে তামিম খেলার জন্য পুরোপুরি প্রস্তুত। তবে এই স্প্রিন্ট যেদিনই দেন না কেন, ৩ ফেব্রুয়ারির প্রথম প্রস্তুতি ম্যাচে তাঁর খেলার সম্ভাবনা খুবই কম। ম্যানেজার খালেদ মাহমুদও আভাস দিলেন, ‘মানসিকভাবে এখন ও বেশ ভালো অবস্থায় আছে। তবে আমার ব্যক্তিগত মতামত, এসব ক্ষেত্রে তাড়াহুড়া না করাই ভালো। জোর করে খেলার চেয়ে পুরোপুরি সুস্থ হয়ে খেলা উচিত।’	1
বিজয় আমাদের বড় পাওয়া তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা এমনিতেই অনূর্ধ্ব-১৯ দলের ছেলেদের খোঁজখবর আমরা সব সময়ই রাখার চেষ্টা করি। নানাজনের কাছ থেকে শুনি কে ভালো খেলছে বা উঠে আসছে। সেবার শুনলাম আমাদের একটি ছেলে নাকি অস্ট্রেলিয়ায় অনূর্ধ্ব-১৯ বিশ্বকাপে দারুণ খেলছে। সবচেয়ে বেশি রানও করেছে টুর্নামেন্টে। পরে জাতীয় লিগে একসঙ্গেই খেললাম খুলনায়। সেই প্রথম ভালো করে দেখলাম বিজয়ের (এনামুল হক) ব্যাটিং। টি-টুয়েন্টি বিশ্বকাপের আগেই অবশ্য জাতীয় লিগ খেলেছে। তবে ঢাকার হয়ে খেলেছে শুরুতে। সেভাবে তাই দেখা হয়নি। খুলনায় প্রথম ম্যাচেই খুব ভালো ব্যাটিং করেছিল। তবে ব্যাটিংয়ের চেয়ে আলাদা করে আমার নজর কাড়ল মানসিকতায়। ওই বয়সেই দেখলাম অনেক পরিণত। কথাবার্তায় ও চিন্তাভাবনায়। এরপর তো দ্রুতই জাতীয় দলে চলে এল। সত্যি বলতে, দলে ডাক পাওয়ার পর আমার মনে হয়েছিল একটু বেশিই তাড়াতাড়ি হলো কি না। ব্যাটিং সামর্থ্য নিয়ে প্রশ্ন ছিল না। ভাবছিলাম আন্তর্জাতিক ক্রিকেটের চাপ সামলাতে পারবে কি না। কিন্তু ওর সেই পরিণতিবোধের প্রমাণ পেলাম আবারও। দ্বিতীয় ম্যাচে সেঞ্চুরির পর মনে হলো, এই ছেলে পারবে। যাবে অনেকদূর। সেই পথেই আছে। ওর সবচেয়ে বড় গুণ, থিতু হয়ে গেলে বড় ইনিংস খেলে। আমাদের দলের জন্য বড় একটি পাওয়া বিজয়। ওর একটি ব্যাপার নিয়ে সমালোচনাও করেন কেউ কেউ। প্রচুর ডট বল খেলে। ওর বড় ইনিংসগুলোতে অনেক ডট বল দেখাও যায়। তবে আমি সেদিকে না তাকিয়ে বলব আগে রানসংখ্যার দিকে তাকাতে। আমাদের মতো দলে এ রকম একজন ব্যাটসম্যান খুবই দরকার, থিতু হয়ে গেলে যে একটা পাশ আগলে রাখতে পারে অনেকক্ষণ। আর ওর বয়সটাও মনে রাখা উচিত সবার। আস্তে আস্তে আরও অনেক কিছু শিখবে। ও নিজেও এটা জানে, চেষ্টার কমতি রাখছে না। নেটে প্রায়ই আমাকে বলে, ‘রাজ ভাই, তোমার এই বলে এখানে খেলে সিঙ্গেল নেব বা এই ওভারে ৫-৬টা সিঙ্গেল নেব।’ কোচ, সিনিয়রদের সঙ্গে অনেক কথাও বলে কীভাবে আরও বেশি সিঙ্গেল বের করা যায়। ওর আরেকটা ভালো গুণ, সব সময়ই শিখতে চায় এবং দ্রুত শেখে। এমনিতেই বয়সের তুলনায় বেশ পরিণত। কিন্তু জানে, উন্নতির কোনো শেষ নেই। আমি নিশ্চিত এই সমস্যা ও কাটিয়ে উঠবে, সবদিকেই আরওউন্নতি করবে। অস্ট্রেলিয়া-নিউজিল্যান্ডের কন্ডিশন বাংলাদেশের কোনো ব্যাটসম্যানের জন্যই সহজ হবে না। বিজয়ের জন্যও হবে না। ফুটওয়ার্ক একটু ঠিক করতে হবে, ফ্ল্যাশি শট খেলার লোভ সামলাতে হবে। তবে আগেই বলেছি, ও খুব দ্রুত শেখে। ঠিকই মানিয়ে নেবে ওখানকার উইকেটে। এখনকার ক্যাম্প আর প্রস্তুতি ম্যাচগুলো হবে গুরুত্বপূর্ণ। ২০১২ সালে ওই যুব বিশ্বকাপে ভালো খেলেছে বটে। তবে অত দিন আগের অভিজ্ঞতা আসলে সেভাবে কাজে দেয় না। তা ছাড়া এখন আরও বড় আসর, কঠিন লড়াই, মানসিকতাই থাকবে আলাদা। মনস্তাত্ত্বিকভাবে হয়তো একটু সাহস পাবে যে আগে এখানে খেলেছি। এটুকুই। বিজয়ের কাছে বিশ্বকাপে আমার চাওয়া থাকবে, এখনো পর্যন্ত যেভাবে খেলে চলেছে, সেটাই চালিয়ে যাওয়া। শুরুতেই খুব বেশি শট না খেলে একটু সময় নেওয়া। তারপর থিতু হতে পারলে ইনিংস টেনে নিয়ে যাওয়া। টপ অর্ডারে একজন লম্বা ইনিংস খেললে অন্যদের কাজ সহজ হয়ে যায়। মাঠে ও ড্রেসিংরুমে বিজয় অনেক প্রাণবন্ত। চঞ্চল, উচ্ছল। খুব মিশুক, দলের ছোট-বড় সবার সঙ্গেই দ্রুত মিশতে পারে। এমন চরিত্র দলের জন্য সব সময়ই ভালো। কিপিং তো করেই, ফিল্ডিংও খুব ভালো। তবে আসল কাজ করতে হবে ব্যাটিংয়েই। ক্যারিয়ারের শুরুর দিকেই অস্ট্রেলিয়ায় এমন একটি টুর্নামেন্ট খেলা খুব ভালো হবে ওর জন্য, অনেক কিছু শিখতে পারবে। ওর সামর্থ্য আছে ক্যারিয়ারে অনেক দূর যাওয়ার। এই বিশ্বকাপ হতে পারে সেই পথে বড় এক পদক্ষেপ।	1
আফ্রিদি-ঝড়ের পরও কিউইদের জয় মিসবাহর ধীরস্থির ব্যাটিংয়ের পাশে আফ্রিদি-ঝড়। ৮৭ বলে ৫৮ করলেন মিসবাহ, ৩৯ বলে ৬৭ আফ্রিদি। দুজনে মিলে পাকিস্তানের স্কোরটাকে নিয়ে গিয়েছিলেন ২১০ রানে। দুর্দান্ত ফর্মে থাকা নিউজিল্যান্ড ব্যাটসম্যানদের সামনে খুব বড় স্কোর নয়। তার পরও বোলিং লাইনআপটা বেশ শক্তিশালী বলে আশায় ছিল মিসবাহ-উল-হকের দল। কিন্তু সে আশায় জল ঢেলে দিলেন গ্রান্ট এলিয়ট আর রস টেলর। এলিয়ট ও টেলরের অপরাজিত দুটি ফিফটিতেই ম্যাচটা বের করে নেয় নিউজিল্যান্ড। এহসান আদিলের বলে এলিয়টের বাউন্ডারিতে যখন পাকিস্তানের রানটা টপকাল নিউজিল্যান্ড, হাতে ৭ উইকেট আর ৬৩ বল। ওয়েলিংটনে এই জয় দিয়ে দুই ম্যাচের ওয়ানডে সিরিজে ১-০ ব্যবধানে এগিয়ে গেল ব্রেন্ডন ম্যাককালামের দল। ট্রেন্ট বোল্ট আর কাইল মিলসের তোপে পাকিস্তান ১ রানে হারায় প্রথম উইকেট, ২৯ রানে দ্বিতীয়টি, ৩২ রানে তৃতীয়। তারপর এক পাশে মিসবাহ ধরে খেলার চেষ্টা করলেও উল্টো পাশে উইকেট পড়তে থাকে নিয়মিত বিরতিতে। ৮ নম্বরে ব্যাট করতে নেমে আফ্রিদি এসে পাল্টা মার শুরু করার পর কিছুক্ষণের জন্য একটু খেই হারিয়ে ফেলে কিউই বোলিং। ২১ বলে ফিফটি করেন পাকিস্তানি অলরাউন্ডার, ৬৭ রানের ইনিংসে মেরেছেন ৯টি চার আর ৩টি ছক্কা। মিসবাহ-আফ্রিদির ৭১ রানের জুটিই দুই শ পার করায় পাকিস্তানকে। তাড়া করতে নেমে ব্রেন্ডন ম্যাককালাম ও মার্টিন গাপটিলের উদ্বোধনী জুটিতে ৩১ রান তোলে নিউজিল্যান্ড। ব্যক্তিগত ১৭ রানে বিলওয়াল ভাট্টির বলে আহমেদ শেহজাদের হাতে ধরা পড়েন ম্যাককালাম। অধিনায়কের বিদায়ের পর টম ল্যাথাম ও গাপটিল গড়েন ৪৪ রানের জুটি। ১০১ রানে নিউজিল্যান্ডের তৃতীয় উইকেট পড়ার পর আর কোনো বিপদ হতে দেননি এলিয়ট ও টেলর। বল হাতে ২৬ রানে ৩ উইকেট নেওয়ার পাশাপাশি ৬৮ বলে ৬৪ রানের ইনিংসটির জন্য ম্যাচসেরাও হয়েছেন এলিয়ট। ক্রিকইনফো। সংক্ষিপ্ত স্কোর পাকিস্তান: ৪৫.৩ ওভারে ২১০ (আফ্রিদি ৬৭, মিসবাহ ৫৮, সোহেল ২৩; এলিয়ট ৩/২৬, বোল্ট ২/২৫, মিলস ২/২৯, অ্যান্ডারসন ২/৪৭)। নিউজিল্যান্ড: ৩৯.৩ ওভারে ২১৩/৩ (এলিয়ট ৬৪*, টেলর ৫৯*, ল্যাথাম ২৩; আফ্রিদি ১/৩৯, ভাট্টি ১/৫১, ইরফান ১/৬০)। ফল: নিউজিল্যান্ড ৭ উইকেটে জয়ী। ম্যান অব দ্য ম্যাচ: গ্রান্ট এলিয়ট।	1
টেস্টকে বিদায় ব্রাভোর ওয়েস্ট ইন্ডিজ ক্রিকেট বোর্ডের রোষানলে পড়ে সম্প্রতি ওয়ানডে অধিনায়কত্ব হারিয়েছেন জেসন হোল্ডারের কাছে। বাদ পড়েছেন বিশ্বকাপ দল থেকেও। সেই ক্ষোভেই কি না এবার টেস্ট ক্রিকেটকে বিদায় বলে দিলেন ডোয়াইন ব্রাভো। তবে সাদা পোশাকে আর না খেললেও, সীমিত ওভারের ক্রিকেটে খেলে যাওয়ার ইচ্ছার কথা জানিয়ে দিয়েছেন একই সঙ্গে। পরশু আনুষ্ঠানিক বিবৃতিতে ৩১ বছর বয়সী ওয়েস্ট ইন্ডিয়ান অলরাউন্ডার বলেছেন, ‘আমি টেস্ট থেকে আজই অবসর নিচ্ছি। সিদ্ধান্তের কথা বোর্ডকে জানিয়ে দিয়েছি। তবে ওয়েস্ট ইন্ডিজের হয়ে সীমিত ওভারের ম্যাচগুলো খেলে যাব।’ গত বছর বেতন-ভাতা নিয়ে বোর্ডের সঙ্গে দ্বন্দ্বের কারণে ভারত সফর থেকে নিজেদের প্রত্যাহার করে নেয় ব্রাভোর নেতৃত্বাধীন ক্যারিবীয় দল। এই ঘটনার পরই বোর্ডের সঙ্গে সম্পর্ক অবনতি হয় ব্রাভোর। বিশ্বকাপ দল থেকে বাদ পড়াসহ অধিনায়কত্ব কেড়ে নেওয়া হয়। অবশ্য সাদা পোশাকে দীর্ঘদিন ধরেই অনুপস্থিত ব্রাভো। দেশের হয়ে সর্বশেষ টেস্ট খেলেছিলেন ২০১০ সালের ডিসেম্বরে শ্রীলঙ্কার বিপক্ষে। এক অর্থে তাই, টেস্ট থেকে তাঁর এই বিদায় বড় কোনো চমক নয়। ক্রিকইনফো।	1
আজ শুরু দ্বিতীয় রাউন্ড ১৬তম জাতীয় লিগের প্রথম পর্বটা শেষ হয়েছে বিশাল সব জয় দিয়ে। দ্বিতীয় রাউন্ডের ম্যাচ শুরু হচ্ছে আজ থেকে। দেশের রাজনৈতিক পরিস্থিতির কারণে জাতীয় লিগ এবার হচ্ছে রাজধানী ঢাকা ও এর আশপাশের মাঠে। তবে ৭২ ঘণ্টার হরতালের কারণে দ্বিতীয় পর্বের সেই সূচিতেও আনতে হয়েছে সামান্য পরিবর্তন। এই পর্বে রাজশাহী ও চট্টগ্রাম বিভাগের ম্যাচটি ফতুল্লার আউটার স্টেডিয়ামে হওয়ার কথা থাকলেও এখন হবে মিরপুর শেরেবাংলা স্টেডিয়ামে। অন্য তিনটি ম্যাচ পূর্ব নির্ধারিত ভেন্যুতেই হবে। ঢাকা ও ঢাকা মহানগর দল খেলবে ফতুল্লা স্টেডিয়ামে। খুলনা-বরিশাল মুখোমুখি হবে বিকেএসপির দুই নম্বর মাঠে। তিন নম্বর মাঠে হবে রংপুর-সিলেট ম্যাচ।	1
এশিয়ার সেরা অস্ট্রেলিয়া সিডনির অলিম্পিক স্টেডিয়ামের ৭৬ হাজার দর্শকের কোরাসে কান পাতা দায়। এই তো, আর কয়েকটা মিনিট। তার পরই ৯ বছরের মধ্যে প্রথম কোনো বড় শিরোপা জিতবে অস্ট্রেলিয়া। কিন্তু নির্ধারিত সময়ের যোগ করা সময়ে সন হিউং মিনের গোলে স্তম্ভিত হয়ে পড়ল পুরো স্টেডিয়াম। নিজেদের মাঠেই তরি ডুববে তীরে? দক্ষিণ কোরিয়া তখন দেখছিল ৫৫ বছর পর এশিয়ান কাপ জয়ের আশা। শেষ পর্যন্ত উদ্ধার করলেন বদলি হিসেবে নামা জেমস ট্রইসি। অতিরিক্ত সময়ের প্রথমার্ধের অন্তিম মুহূর্তে গোল করে আবার স্বাগতিকদের ভাসালেন উচ্ছ্বাসে। শেষ পর্যন্ত এই গোলটাই গড়ে দিয়েছে ম্যাচের ভাগ্য, ২-১ গোলে জিতে প্রথমবারের মতো এশিয়ান কাপজয়ী অস্ট্রেলিয়া। মাসিমো লুঙ্গোর দুর্দান্ত এক ভলিতে প্রথমার্ধেই এগিয়ে গিয়েছিল অস্ট্রেলিয়া। আক্রমণ-পাল্টা আক্রমণে জমজমাট ম্যাচে দুই দলই এর আগে-পরে সুযোগ পেয়েছে গোল করার। দুই দলের গোলে শট, বল দখল—সবকিছুই ছিল কাছাকাছি, কিন্তু শেষ পর্যন্ত ভাগ্যে শিকে ছিঁড়েছে অস্ট্রেলিয়ারই। ২০০৬ সালে সর্বশেষ বড় জয় ওশেনিয়া কাপ, ওই বছরই ওশেনিয়া ছেড়ে এশিয়ান ফুটবল কনফেডারেশনে যোগ দেয় অস্ট্রেলিয়া। এশিয়াতে এসে তৃতীয় প্রচেষ্টায় তারা মাথায় পরল এশীয় ফুটবল শ্রেষ্ঠত্বের মুকুট। সকারুদের কোচ অ্যাঞ্জে পোস্তেকগ্লু এখন পাখির চোখ করছেন আরও বড় কিছুকে, ‘এটা আমাদের কাছে অনেক বড় কিছু। আমার তো মনে হয় আজ রাতে কেউই ঘুমাতে পারবে না। হয়তো আমি একটু পক্ষপাতদুষ্ট হয়ে পড়তে পারি, তবে এটাই সব খেলার সেরা। আশা করি, বিশ্বের সবাইকেও নিজেদের ক্ষমতা দেখাতে পারব, কারণ এই ছেলেদের ওপর আমার অনেক আস্থা আছে।’ অতিরিক্ত সময়ের গোল খানিকটা হকচকিয়েই দিয়েছিল পোস্তেকগ্লু, ‘গোলটা এতই দেরিতে খেয়েছিলাম, আমি ভয় পাচ্ছিলাম যে ছেলেরা ভেঙে পড়ে কি না। তবে জানতাম, আমরা ঠিকই সামলে নেব।’ এএফপি।	1
ভাষা শিক্ষা বহু কাঠখড় পুড়িয়ে অবশেষে একজন ডিফেন্ডার আনতে পেরেছেন আর্সেন ওয়েঙ্গার। কিন্তু ভিয়ারিয়াল থেকে গ্যাব্রিয়েল পলিস্তাকে এনে এখন একটা হ্যাপাও পোহাতে হচ্ছে আর্সেনাল কোচকে। ২৪ বছর বয়সী এই ব্রাজিলিয়ান ইংরেজিতে একেবারে ‘ক’ অক্ষর গোমাংস। বলা দূরে থাক, কিছুই বোঝেন না। কিন্তু খেলতে গেলে তো সামান্য হলেও ইংরেজি বুঝতে হবে। অন্তত ‘অফসাইড, ফাউল’ এই সাধারণ শব্দগুলো জানতে হবে। মাঠে নামানোর আগে ওয়েঙ্গার তাই এই ব্রাজিলিয়ানকে ইংরেজি ভাষা শিক্ষা দিচ্ছেন। খেলা শেখানোর আগে ওটা শেখানোই বেশি দরকারি মনে হচ্ছে আর্সেনাল কোচের কাছে! মেইল অনলাইন।	1
অন্যকলাম মায়ের মন ছেলে খেলছে কোর্টে। উপলক্ষটাও অনেক বড়, অস্ট্রেলিয়ান ওপেন ফাইনাল। মায়ের মন কি আর ওখানে না থেকে পারে? জুডি মারে অস্ট্রেলিয়াতেই থাকতে চেয়েছিলেন, কিন্তু বাস্তবতা হলো, ছেলের পাশে থাকতে পারছেন না। কর্তব্যজ্ঞান যে উপেক্ষা করার সাধ্য নেই! অস্ট্রেলিয়ান ওপেনের ফাইনালে আজ নোভাক জোকোভিচের সঙ্গে খেলবেন অ্যান্ডি মারে। মা জুডি এত দিন ছেলের পাশেই ছিলেন, সেমিফাইনালে দর্শকসারি থেকে গলাও ফাটিয়েছেন। একসময় ছেলের কোচও ছিলেন, দরকার হলে পরামর্শও দিতে পারতেন দুই-একটা। কিন্তু গত বুধবারই ডাক পড়েছে ফেড কাপ দলে যোগ দেওয়ার জন্য। এর মধ্যেই অস্ট্রেলিয়া থেকে উড়ে গিয়েছেন হাঙ্গেরিতে। কিন্তু জুডির বয়স ৫৫, এই বয়সে কীভাবে টেনিস খেলেন! ব্রিটিশ মহিলা দলে ‘নন-প্লেয়িং ক্যাপ্টেন’ হয়েছেন তিনি। মেইল অনলাইন। ফিগোর সমর্থক যতটা সহজ ভেবেছিলেন এখন হয়তো আর এতটা সহজ মনে হচ্ছে না। ফিফা সভাপতি পদে পুনর্নির্বাচিত হতে হলে শক্ত প্রতিদ্বন্দ্বিতা করেই আসতে হবে সেপ ব্ল্যাটারকে। জর্ডানের আলি বিন আল হুসেইন, ডাচ ফুটবল অ্যাসোসিয়েশনের প্রধান মিশেল ফন প্রাগ, সাবেক ফিফা নির্বাহী জেরোম শ্যাম্পেন ও সাবেক ফরাসি ফুটবলার ডেভিড জিনোলার পর সভাপতি পদে ব্ল্যাটারের নতুন প্রতিদ্বন্দ্বী পর্তুগিজ ফুটবল কিংবদন্তি লুইস ফিগো। প্রার্থিতা ঘোষণা করার পর থেকেই সাবেক ও বর্তমান ফুটবলারদের অনেকেই ফিগোর প্রতি সমর্থনও জানানো শুরু করেছেন। স্বদেশি ডেকো ফিফার নতুন সভাপতি হিসেবে ফিগোকেই চান, একই চাওয়া রিয়াল মাদ্রিদে ফিগোর একসময়ের সতীর্থ স্প্যানিশ কিংবদন্তি রাউলেরও। পিছিয়ে নেই অবশ্য ব্ল্যাটারও। ফিফার সাংগঠনিক কাঠামোর একটা বিশাল অংশই তো তিনি নিজের মুঠোয় পুরে রেখেছেন। ফিগো কি পারবেন ফিফাকে ব্ল্যাটারের মুঠো থেকে মুক্ত করতে? মার্কা।	1
থাইল্যান্ড-মালয়েশিয়া যেখানে এগিয়ে হাতে কাগজ-কলম। সামনে ল্যাপটপ। মাঠের দিকে তাকিয়ে অক্লেশে নোট নিচ্ছেন। কে এই ভিনদেশি? দাইসুকি তারাকাদো। জাপান ফুটবল ফেডারেশনের ফুটবল উন্নয়ন প্রকল্পের পারফরম্যান্স বিশ্লেষক। চল্লিশে পা রাখা এই জাপানি সিলেট স্টেডিয়ামের প্রেসবক্সে এসে বসেন মূলত বঙ্গবন্ধু কাপে মালয়েশিয়ার খেলা দেখতে! বঙ্গবন্ধু কাপে খেলছে মালয়েশিয়া অনূর্ধ্ব-২৩ দল, এই দলের সঙ্গে কুয়ালালামপুরে মার্চে অলিম্পিক বাছাইপর্বে খেলবে জাপান (গ্রুপে আরও আছে ভিয়েতনাম, লাওস)। এবার বোঝা গেল জাপান ফুটবল অ্যাসোসিয়েশন কেন তারাকাদোকে পাঠিয়েছে বাংলাদেশে? বাংলাদেশে মালয়েশিয়ার দুটি ম্যাচ দেখে টোকিও ফিরে জেএফএকে দেবেন প্রতিবেদন। জাপান প্রায় ফুটবলের প্রথম বিশ্বের বাসিন্দা, সুতরাং প্রতিদ্বন্দ্বীর হাঁড়ির খবর জানতে তারা ‘গোয়েন্দা’ পাঠাবে না কেন? টাকার সঙ্গে জাপানের সুদূরপ্রসারী পরিকল্পনাও আছে। তৃণমূল থেকে খেলোয়াড় তুলে ভিত্তি তৈরির নমুনাও এই বঙ্গবন্ধু কাপে আছে। থাইল্যান্ড-মালয়েশিয়ার মতো দেশগুলো এখানে তাদের জাতীয় দল না পাঠিয়ে অলিম্পিক দলটাকে খেলার সুযোগ দিয়েছে। ভবিষ্যৎ গড়তে এটিই অগ্রাধিকার তালিকার শীর্ষে। সামনে যে অনূর্ধ্ব-২৩ দলের খেলা। থাইল্যান্ড দলের প্রধান কোচ চোকি তানি বলছিলেন, পাঁচ বছর পর অনূর্ধ্ব-১৭ বিশ্বকাপে খেলার লক্ষ্য স্থির করেছে দেশটির ফুটবল ফেডারেশন। তাই এখন অনূর্ধ্ব-১২ কিশোরদের থাই ফুটবল ফেডারেশনের একাডেমিতে রেখে তৈরি করা হচ্ছে। দুর্দান্ত এক পরিকল্পনা! আর বাংলাদেশ কিনা সংক্ষিপ্ত রাস্তা বেয়ে ২০২২ বিশ্বকাপে খেলতে চায়! বাফুফে সভাপতি কাজী সালাউদ্দিন ২০২২ বিশ্বকাপে খেলতে ‘ভিশন ২০২২’ ঘোষণা করেছেন। বাস্তবতা থেকে যা হাজার মাইল দূরের পথ। আসল কাজটা হলো নিচ থেকে দল তৈরি করা। যেটি দেখাল থাইল্যান্ড। তৈরি হওয়ার আগেই বিশ্বকাপে খেলার রঙিন চিন্তা না করে ধাপে ধাপে এগোনোই ভালো মনে করছে দেশটি। চোকি বললেন, ‘আমাদের ফেডারেশন রাতারাতি ফুটবর উন্নয়নের স্বপ্ন দেখে না। নিচ থেকে দল তৈরির ওপরই দেওয়া হচ্ছে বেশি গুরুত্ব।’ সম্প্রতি আসিয়ান অঞ্চলের সুজুকি কাপ জিতে থাইল্যান্ড ফুটবল অগ্রগতির পথে ফেলেছে পা। ২০ দলের থাই লিগে প্রতি দল ম্যাচ পায় ৩৮টি করে। পাঁচজন বিদেশি ফুটবলার নিবন্ধনের সুযোগ, একাদশে চারজন বিদেশির একজনকে অবশ্যই এশিয়ান হতে হবে। ক্লাব পর্যায়ে বিদেশি কোচ থাকলেও থাই ফুটবল ফেডারেশন কোনো পর্যায়েই বিদেশি কোচ আনেনি। সবাই দেশি। একই দর্শনে চলছে মালয়েশিয়াও। সেখানেও ফেডারেশন সব দলেই স্থানীয় কোচ রাখে। বিদেশি কোচের পেছনে কাঁড়ি কাঁড়ি টাকা না ঢেলে তৃণমূলে করছে বিনিয়োগ। বাংলাদেশের তৃণমূলে টাকা খরচে এখনো রাজ্যের কার্পণ্য। দ্রুতই সাফল্যের তরিতে ওঠার স্বপ্ন বাংলাদেশের! জাতীয় দলের জন্য দুজন কোচ এনে সম্প্রতি কয়েক কোটি টাকা ঢালা হয়েছে অথচ ওই কোচদের ঠিকমতো কাজেই লাগানো যায়নি! বাংলাদেশ জাতীয় দল যে মালয়েশিয়া যুবাদের কাছে হারল, মূল কারণটা যুব ফুটবলের নড়বড়ে ভিত্তি। অনূর্ধ্ব-২১-২৩ পর্যায়ে মালয়েশিয়া যুব ফুটবলে তিনটি শ্রেণি আছে, যেখান থেকে খেলোয়াড় বাছাই করে গড়া হয়েছে দলটি। কোচ রাজিপ ইসমাইলের আশাবাদ, ‘এই যুব দলটিকে ধারাবাহিকভাবে গড়ে তোলা হচ্ছে, এটিই একসময় হবে মূল জাতীয় দল।’ তরুণ এই মালয়েশিয়ান খেলোয়াড়দের কঠোর শৃঙ্খলা ও খেলার প্রতি নিবেদন দেখে বিস্মিত সংশ্লিষ্টরা। অথচ বাংলাদেশের জাতীয় দলের খেলোয়াড়দের অনেকেরই খেলায় মনোযোগ নেই বলে অভিযোগ। অনেকে সারাক্ষণ পড়ে থাকেন ফেসবুকে। বঙ্গবন্ধু কাপের উদ্বোধনী ম্যাচে মাঠে এসেও কেউ কেউ সেলফি তুলেছেন, স্বজনদের জন্য ম্যাচ টিকিট নিতে নাকি ব্যস্ত ছিলেন। খেলাটা তাঁদের মাথায় থাকে কি না সেই প্রশ্ন অনেকেরই। বঙ্গবন্ধু কাপ শুধু আয়োজন নয়, বাংলাদেশের চোখ খুলে দিতে পারে থাইল্যান্ড-সিঙ্গাপুর-মালয়েশিয়ার মতো দেশগুলোর এগিয়ে চলার গল্পও। পৃথিবী কতটা এগিয়ে তারাকাদোর সুদূর জাপান থেকে ছুটে আসাই তো বলে দিচ্ছে সব।	1
মুখোমুখি বাহরাইন-সিঙ্গাপুর সারা ঢাকা শহরে ছড়িয়ে-ছিটিয়ে আছে ব্যানার-প্ল্যাকার্ড। ফুট ওভারব্রিজ থেকে শুরু করে রাস্তার পাশের হোর্ডিংয়ে বঙ্গবন্ধু আন্তর্জাতিক গোল্ডকাপ ফুটবলের বিজ্ঞাপন। এত দিন টুর্নামেন্টের উত্তাপ ছিল শুধু প্রচারণার মধ্যেই। তবে আজ থেকে সত্যিই রাজধানী মেতে উঠবে ফুটবলের আনন্দে। অনেক অপেক্ষার পর বঙ্গবন্ধু গোল্ডকাপ সিলেটে শুরু হয়েছে গত ২৯ জানুয়ারি। সিলেটে গ্রুপপর্বের তিনটি ম্যাচ শেষে আজ থেকে শুরু বঙ্গবন্ধু কাপের ঢাকা-পর্ব। আজ বিকেল পাঁচটায় বঙ্গবন্ধু স্টেডিয়ামে মুখোমুখি হবে বাহরাইন ও সিঙ্গাপুর। গ্রুপপর্বের তিনটি ম্যাচ, একটি সেমিফাইনাল ও ফাইনাল হবে বঙ্গবন্ধু স্টেডিয়ামে। সিলেটে টুর্নামেন্ট শুরু হওয়ায় বাহরাইন ছাড়া অন্য দলগুলো সরাসরি চলে গিয়েছিল সেখানে। ঢাকায় খেলা থাকায় সবার পরে বাংলাদেশে আসা বাহরাইনের আর সেখানে যাওয়ার দরকারই পড়েনি। পরশু রাতে ঢাকা হজরত শাহজালাল আন্তর্জাতিক বিমানবন্দর থেকে সোজা উঠেছে তারা হোটেল সোনারগাঁয়ে। সারা দিন বিশ্রামের পর বিকেলে আর্মি স্টেডিয়ামে অনুশীলন করেছে বাহরাইন। ফিফা র্যাঙ্কিংয়ে সিঙ্গাপুরের (১৫৭) চেয়ে ৪০ ধাপ এগিয়ে বাহরাইন (১১০) জাতীয় দল। ঢাকায় খেলতে আসা তাদের অনূর্ধ্ব-২৩ দলও যথেষ্ট শক্তিশালী। বাহরাইন কোচ আদ্রিয়ান হুইটব্রেডও অনুশীলন শেষে জানিয়ে দিলেন চ্যাম্পিয়ন হওয়াই তাঁদের লক্ষ্য, ‘আমরা একঝাঁক প্রতিভাবান ফুটবলার নিয়ে এসেছি, ওরা এই টুর্নামেন্টে বিশেষ কিছু করে দেখাতে চায়। টুর্নামেন্টের ফেবারিট হিসেবে আশা করি চ্যাম্পিয়ন হয়েই দেশে ফিরব আমরা।’ পরশু গ্রুপপর্বে সিলেটে থাইল্যান্ডের কাছে ৩-২ গোলে হেরেছে সিঙ্গাপুর। টুর্নামেন্টে টিকে থাকতে হলে আজ তাদের জিততেই হবে। তবে সরাসরি জয়ের কথা বলতে পারলেন না সিঙ্গাপুরের কোচ রিচার্ড বক, তাঁর মুখে লড়াইয়ের প্রতিশ্রুতি, ‘আমরা জানি, বাহরাইন এই টুর্নামেন্টের ফেবারিট দল। তবে আমরাও আশা করি, ভালোই খেলব।’ বাহরাইন অনূর্ধ্ব-২৩ দলের কাছে সর্বশেষ সাক্ষাতে ৩-২ গোলে হেরেছিল সিঙ্গাপুর। সেসব ভুলে আজকের ম্যাচ নিয়েই ভাবছেন বক, ‘সর্বশেষ ম্যাচে আমরা বাহরাইনের কাছে হেরেছিলাম। আগামীকাল (আজ) কী ফল হবে সেটা নিয়ে তাই কিছু ভাবছি না। তবে আশা করি, জমজমাট একটা ফুটবল ম্যাচ হবে।’	1
জিতেই সেমিতে যাওয়ার আশা অনুশীলন শুরু হওয়ার কথা ছিল বিকেল চারটায়। কিন্তু তা এগিয়ে আনা হয় ঘন্টা খানেক। উদ্দেশ্য টিম হোটেলে গিয়ে যাতে মালয়েশিয়া-শ্রীলঙ্কা ম্যাচটি দেখতে পারে বাংলাদেশ দল। কাল বিকেলে শেখ জামাল ধানমন্ডি ক্লাব মাঠে অনুশীলন শেষে কোচ লোডভিক ডি ক্রুইফ যখন গণমাধ্যমকর্মীদের সঙ্গে কথা বলছেন, ফুটবলাররা বাসে তাঁর জন্য অপেক্ষা করছেন। গ্রুপপর্বের কালকের ম্যাচটি বাংলাদেশ দলের সব খেলোয়াড়ই আগ্রহভরে দেখেছেন। ওই ম্যাচের জয়-পরাজয়ের সমীকরণের ওপরই যে নির্ভর করছিল বাংলাদেশের সেমিফাইনালে যাওয়া। মালয়েশিয়ার কাছে হেরেছে শ্রীলঙ্কা। এই হারে শেষ চারে ওঠার আশাও ভালোভাবেই টিকে আছে বাংলাদেশের। শ্রীলঙ্কার সঙ্গে ড্র হলেই চলবে। বঙ্গবন্ধু স্টেডিয়ামে আগামীকাল বাংলাদেশ গ্রুপের শেষ ম্যাচ খেলবে শ্রীলঙ্কার সঙ্গে। এ জন্য সিলেট থেকে পরশুই ঢাকা ফিরে এসেছে দল। তবে কালই প্রথম অনুশীলন করল। অনুশীলন বলতে দুই দলে ভাগ হয়ে ম্যাচ খেলা। মাঠের মাঝখানে দাঁড়িয়ে সারাক্ষণ ফুটবলারদের বিভিন্ন নির্দেশনা দিয়ে গেলেন ডি ক্রুইফ। সেমিফাইনালে উঠতে এখন শ্রীলঙ্কার সঙ্গে ড্র করলেই চলবে বাংলাদেশের। কিন্তু ড্র নয়, তিন পয়েন্ট নিয়েই শেষ চারে ওঠার আশা ডি ক্রুইফের, ‘আমাদের একমাত্র লক্ষ্য পরের রাউন্ড। আমরা এটির জন্য লড়ব। আমরা ৩ পয়েন্ট চাই। আমরা জয়ের জন্যই খেলব।’ ফরোয়ার্ডরা গোলের দেখা পাচ্ছেন না। পুরোনো সমস্যাটা কাল আবারও স্বীকার করে নিলেন ডি ক্রুইফ, ‘ফুটবলে গোল করাটাই সবচেয়ে গুরুত্বপূর্ণ, কিন্তু ছেলেরা ঠিক সময়ে গোল করতে পারছে না। এ জন্য ম্যাচে ওদের মনঃসংযোগ বাড়াতে হবে। কোচ হিসেবে আমি সেই চেষ্টাই করে যাচ্ছি।’ ফুটবলারদের মানসিক সমস্যা কাটাতে মনোবিদ নিয়োগের কথাও বলেছিলেন তিনি। তবে এখনই সেটি চাইছেন না, ‘এখন একজন মনোবিদ থাকলে ভালো হতো। এই পরিকল্পনাটা খুব ভালো। কিন্তু আপাতত এসব নিয়ে ভাবছি না। এখন আমার সব নজর শ্রীলঙ্কার ম্যাচ ঘিরে। ছেলেরা পরের রাউন্ডে যেতে মরিয়া। ওরা জানে আমাদের কী করতে হবে। এবং ৩ পয়েন্ট নিয়ে সেমিফাইনালে যাওয়াই আমাদের একমাত্র লক্ষ্য।’ মালয়েশিয়ার সঙ্গে ম্যাচে স্ট্রাইকার এমিলি গোলের দারুণ কয়েকটি সুযোগ নষ্ট করেছেন। তবে হতাশা ঝেড়ে ফেলে সামনেই তাকাচ্ছেন এমিলি, ‘খেলার মাঠে সবারই একটা বাজে দিন আসে। আমাদেরও ওটা ছিল একটা খারাপ দিন। মাঠের সমস্যার কারণেই সেদিন সুযোগগুলো নষ্ট হয়েছে। সিলেটের অসমতল মাঠে বল বারবার লাফিয়ে উঠছিল। তবে এসব হতাশা ভুলে শ্রীলঙ্কার সঙ্গে প্রত্যাশার চেয়েও ভালো খেলতে চাই।’	1
কাজটা সহজ করল মালয়েশিয়া বাংলাদেশের উচিত মালয়েশিয়া যুবদলকে ধন্যবাদ জানানো। কাল শ্রীলঙ্কাকে হারিয়ে বাংলাদেশের জন্য বঙ্গবন্ধু গোল্ডকাপের সেমিফাইনালে ওঠার সমীকরণটা সহজ করে দিয়েছে তারা। মালয়েশিয়া কাল শ্রীলঙ্কাকে ২-০ গোলে হারিয়ে টানা দুই জয়ে গ্রুপ চ্যাম্পিয়ন হয়ে উঠল শেষ চারে। এ ম্যাচে শ্রীলঙ্কা জিতলে শেষ ম্যাচে তাদের বিপক্ষে জয়ই হতো বাংলাদেশের একমাত্র পথ। সুসংবাদ অবশ্যই, শ্রীলঙ্কা-বাংলাদেশ ড্র হলে দুই দলেরই পয়েন্ট হবে সমান। সে ক্ষেত্রে গোলগড়ে বাংলাদেশ উঠবে সেমিফাইনালে। তবে বাংলাদেশ শ্রীলঙ্কার কাছে হারলেই বিদায়। মায়েশিয়া দল গোটা ম্যাচেই দুর্দান্ত পজেশনাল ফুটবল খেলল সিলেট স্টেডিয়ামে গ্রুপপর্বের শেষ ম্যাচে। দলটির পাসিং নিখুঁত, প্রতিটি খেলোয়াড় দ্রুতগতির। আক্রমণাত্মক ফুটবল খেলে দর্শকমন জয় করেছেন মালয়েশিয়ার তরুণেরা। অথচ এঁরাই কিন্তু আগের ম্যাচে বাংলাদেশ দলকে হারিয়ে দুঃখ দিয়েছিলেন দর্শকদের। প্রথম গোলটি প্রথমার্ধের শেষ মিনিটে। পেনাল্টি থেকে করেছেন সাহরুল আজওয়ারি। ৫৯ মিনিটে কর্নার থেকে হেডে ব্যবধান বাড়ান মিডফিল্ডার মোহাম্মদ রিদোয়ান। গোল খাওয়ার আগেই অবশ্য গোল পেতে পারত শ্রীলঙ্কা। রোশানের দুর্দান্ত ফ্রি-কিক লাগে বারে। শ্রীলঙ্কার সার্বিয়ান কোচ নিকোলা কাবাজোভিচের চোখে এখন পর্যন্ত মালয়েশিয়াই সেরা দল। ম্যাচের পর সংবাদ সম্মেলনে এসে বললেন, অপ্রস্তুত অবস্থায় এই টুর্নামেন্ট খেলতে এসেছে তাঁর দল। বাংলাদেশের সঙ্গে জীবন-মরণ ম্যাচ নিয়ে অবশ্য কিছুই বলতে চাইলেন না, ‘আমি এখন হোটেলে ফিরে টিভিতে সিনেমা দেখব। বিশ্রাম নেব। পরিবারের সঙ্গে কথা বলব। তারপর সকালে উঠে বাংলাদেশ ম্যাচ নিয়ে ভাবব।’	1
সেরেনার ১৯ অসুস্থ সেরেনা, কিন্তু যন্ত্রণায় নীল হলেন শারাপোভা। শারাপোভা নীল হলেন হারের যন্ত্রণায় আর সেরেনা যন্ত্রণা ভুললেন গ্র্যান্ড স্লাম জয়ের আনন্দে। কাল মেলবোর্নে ১৯তম গ্র্যান্ড স্লাম শিরোপা জিতলেন যুক্তরাষ্ট্রের সেরেনা উইলিয়ামস। ৬-৩, ৭-৬ (৭/৫) গেমে জয়, শারাপোভাকে টানা ১৬তম হার উপহার দিয়ে সর্বকালের সেরাদের তালিকায় নিজেকে আরও এক ধাপ ওপরে তুললেন সেরেনা। শুধু শারাপোভাই নয়, সর্দি-কাশি-বমি এসব বাধার সঙ্গেও লড়াই করে কাল ষষ্ঠ অস্ট্রেলিয়ান ওপেন জিতেছেন সেরেনা। শারীরিক সক্ষমতার অসাধারণ প্রদর্শনীতে শারাপোভাকে আরেকবার বাধ্য করেছেন হার মানতে। দ্বিতীয় সেটটা টাইব্রেকে জিতেই গ্র্যান্ড স্লাম একক জয়ে সেরেনা ছাড়িয়ে গেছেন মার্টিনা নাভ্রাতিলোভা ও ক্রিস এভার্টকে। ছুঁয়েছেন হেলেন উইলস মুডিকে। ৩৩ বছর বয়সী সেরেনার সামনে এখন শুধু ২২ বারের চ্যাম্পিয়ন স্টেফি গ্রাফ ও ২৪ বারের চ্যাম্পিয়ন মার্গারেট কোর্ট। সেরেনা এখন পাখির চোখ করে ফেলেছেন স্টেফির ২২ শিরোপাকে। কাল ধরা গলাতেই বলে দিলেন পরবর্তী লক্ষ্যের কথা, ‘২২টি (গ্র্যান্ড স্লাম) পেতে ভালোই লাগবে। উনিশটা পেতেই খুব কষ্ট হলো। ৩৩ বছর লাগল এখানে পৌঁছাতে। তাই ওখানে (২২) পৌঁছাতে পারলে ভালোই লাগবে। তবে আগে তো ২০ নম্বরটা পেতে হবে, এরপর ২১।’ কাজটা যে সহজ হবে না সেরেনা জানিয়ে রাখলেন সেটাও, ‘দারুণ সব তরুণ খেলোয়াড় উঠে আসছে, কাজটা তাই খুব কঠিন হবে।’ শারাপোভার বিপক্ষে ১৯তম ম্যাচে ১৮তম এইস মেরে জয় নিশ্চিত করেছেন। তারপর পুরো কোর্টজুড়ে আনন্দে লাফিয়ে বেড়িয়েছেন শিশুর মতো। সেরেনা অস্ট্রেলিয়ান ওপেনে ছয়বার ফাইনাল খেললেন, ছয়বারই জয়। কিন্তু প্রথম সেটের মাঝামাঝি সময়ে বৃষ্টি বিরতির সময় কোর্টের বাইরে দৌড়ে গিয়ে বমি পর্যন্ত করতে হয়েছে তাঁকে। তখন কে ভেবেছিল এত সহজেই জিতে যাবেন বিশ্বের ১ নম্বর খেলোয়াড়! প্রথম সেটে একরকম উড়ে গেলেও দ্বিতীয় সেটে দারুণ খেলে ঘুরে দাঁড়িয়েছিলেন শারাপোভা। কিন্তু সেরেনাকে হারাতে যথেষ্ট হলো না সেটাও। এএফপি, রয়টার্স।	1
জোকোভিচকে রেকর্ডের হাতছানি আজ জিতলেই ইতিহাসে নাম লেখাবেন নোভাক জোকোভিচ। অ্যান্ডি মারেকে আরেকবার ফাইনালে হারাতে পারলেই পঞ্চম অস্ট্রেলিয়ান ওপেন শিরোপা। রজার ফেদেরার ও আন্দ্রে আগাসিকে ছাড়িয়ে উন্মুক্ত যুগে সবচেয়ে বেশিবার অস্ট্রেলিয়ান ওপেন জয়ের রেকর্ড গড়বেন সার্ব তারকা। তিনবার বছরের প্রথম গ্র্যান্ড স্লামের ফাইনালে উঠে তিনবারই পরাজিত মারে কি সেটি হতে দেবেন? নোভাক জোকোভিচ অ্যান্ডি মারে ১ র্যাঙ্কিং ৬ ২২ মে ১৯৮৭ জন্ম ১৫ মে ১৯৮৭ বেলগ্রেড, সার্বিয়া জন্মস্থান ডানব্লেন, স্কটল্যান্ড ৬ ফুট ২ ইঞ্চি উচ্চতা ৬ ফুট ৩ ইঞ্চি ৮০ কেজি ওজন ৮৪ কেজি ডানহাতি খেলার ধরন ডানহাতি ২০০৩ পেশাদার ২০০৫ ৪৮ শিরোপা ৩১ ৭ গ্র্যান্ড স্লাম শিরোপা ২ ৭,২৪,৪৪,৪৯৩ ডলার ক্যারিয়ার প্রাইজমানি ($) ৩,৪১,৯০,০৮৫ ডলার চ্যাম্পিয়ন ৪ (২০০৮, ’১১, ’১২ ও ’১৩) অস্ট্রেলিয়ান ওপেনে সেরা সাফল্য রানারআপ ৩ (২০১০, ’১১ ও ’১৩) ১৫–৮ ১৫ জয়ের বিপরীতে ৮ হার। মুখোমুখি লড়াইয়ে এগিয়ে জোকোভিচ। ২ মারে ক্যারিয়ারের দুটি গ্র্যান্ড স্লামই জিতেছেন জোকোভিচকে ফাইনালে হারিয়ে। তবে অস্ট্রেলিয়ান ওপেনে জোকোভিচের বিপক্ষে দুটি ফাইনালেই হেরেছেন মারে। ৪ অস্ট্রেলিয়ান ওপেনে চারবার ফাইনালে উঠে চারবারই চ্যাম্পিয়ন হয়েছেন জোকোভিচ।	1
আবার করপোরেট ক্রিকেট নিয়ে ‘থ্রি ক্রিকস’ ২০১২ সালের ফেব্রুয়ারিতে ‘থ্রি ক্রিকস’ গড়েছিলেন জাতীয় দলের সাবেক তিন ক্রিকেটার আকরাম খান, আতহার আলী খান ও খালেদ মাসুদ। উদ্দেশ্য ছিল ক্রিকেটের জন্য কিছু করা। এখন পর্যন্ত অবশ্য সেটি শুধু টুর্নামেন্ট আয়োজনেই সীমাবদ্ধ আছে। ‘থ্রি ক্রিকসে’র আয়োজনে ৩ ফেব্রুয়ারি আবারও শুরু হচ্ছে অলিম্পিক মিল্ক প্লাস ইনডোর করপোরেট ক্রিকেট টুর্নামেন্ট। ‘থ্রি ক্রিকস’ এর আগেও দুটি আন্তবিশ্ববিদ্যালয় এবং একটি করপোরেট ক্রিকেট টুর্নামেন্ট আয়োজন করেছে। তাদের ডাকে সাড়া দিয়ে দেশের করপোরেট প্রতিষ্ঠানগুলোর মধ্যে ক্রিকেটের প্রতি আগ্রহটা যেন দিন দিন বাড়ছে। আগের করপোরেট টুর্নামেন্টে যেখানে অংশ নিয়েছিল ১৬ দল, এবার খেলছে ৩২টি করপোরেট প্রতিষ্ঠান। খেলা হবে আট গ্রুপে। এরপর সুপার সিক্সটিন, কোয়ার্টার ফাইনাল, সেমিফাইনাল ও ফাইনাল। ফাইনাল ৭ ফেব্রুয়ারি। ট্রফি ছাড়াও চ্যাম্পিয়ন দল পাবে ৫ লাখ ও রানার্সআপ দল ২ লাখ টাকা। টুর্নামেন্টের সেরা খেলোয়াড়ের পুরস্কার মোটরসাইকেল, ভেন্যু মিরপুরের শহীদ সোহরাওয়ার্দী ইনডোর স্টেডিয়াম। কাল এক সংবাদ সম্মেলনে তথ্যগুলো জানিয়েছেন আয়োজকেরা। সংবাদ সম্মেলনে উপস্থিত ছিলেন আকরাম খান, আতহার আলী খান, খালেদ মাসুদ এবং অলিম্পিক ইন্ডাস্ট্রিজ লিমিটেডের বিক্রয় ও বিপণন বিভাগের মহাব্যবস্থাপক কাজী তৌহিদুজ্জামান।	1
বাফুফের একাডেমিতে অনেক সমস্যা গত ১৩ নভেম্বর সিলেট বিকেএসপিতে যাত্রা শুরু করা বাফুফের স্বপ্নের একাডেমি ধুঁকছে। প্রয়োজনীয় অনেক কিছুরই অভাব সেখানে। গ্যাস-সংযোগ না থাকায় প্রতিদিন কিনতে হচ্ছে ২৮০০ টাকার সিলিন্ডার গ্যাস। পানিতে শুধু আয়রন, খাওয়ার অনুপযোগী। একাডেমির ভেতরেই বাংলাদেশ সেনাবাহিনীর স্থাপিত একটা পানির পাম্প থেকে পানি নিতে হচ্ছে খেলোয়াড়দের। দুটি মাঠের একটিতে পানি দেওয়ার ব্যবস্থা নেই। ফলে সেটি শক্ত, পুরোপুরি অনুশীলনের উপযোগী নয়। দৈনিক বাজার করতে হয় ১০ মাইল দূরে সিলেট শহরে গিয়ে। খেলোয়াড়দের স্কুলে ভর্তি করার প্রক্রিয়া চলছে, স্কুলে যাওয়া-আসার কোনো বাহন নেই। পাঁচ কোচ যে ভবনে থাকেন, সেখানে একটি টিভি থাকলেও খেলোয়াড়দের জন্য কোনো টিভি নেই। টয়লেটের সংস্কার জরুরি। পানিশূন্য সুইমিংপুলে সাঁতার কাটা যায় না। অনূর্ধ্ব-১৩ ও অনূর্ধ্ব-১৭ বিভাগে তোলা হয়েছিল ২০ জন করে ৪০ খেলোয়াড়। কিন্তু বাফুফে সভাপতি কাজী সালাউদ্দিন ২৮ জানুয়ারি একাডেমিতে গিয়ে ম্যাচ দেখতে চাইলেও খেলোয়াড়ের অভাবে ম্যাচ আয়োজন করা যায়নি। ম্যাচ খেলতে অন্তত ২৫ জন প্রয়োজন। স্থান সংকুলান না হওয়ায় আপাতত আর খেলোয়াড় নেওয়া যাচ্ছে না। সিলেটে অবস্থানরত বাফুফের টেকনিক্যাল ডাইরেক্টর বায়েজিদ আলম জোবায়ের অবশ্য আশাবাদী যে ‘সমস্যাগুলোর দ্রুতই সব সমাধান হবে।’ অনূর্ধ্ব-১৩ বিভাগের দায়িত্বে থাকা কোচ গোলাম জিলানি ছেলেদের মধ্যে দেখছেন আশার আলো, ‘অনূর্ধ্ব-১৩ বিভাগে তাত্ত্বিক ক্লাসই বেশি হচ্ছে এখন। সাধারণ বিষয়গুলোর ওপরই জোর দিচ্ছি। ছেলেরা ভালোভাবেই সব শেখার চেষ্টা করছে।’	1
এ কোন বায়ার্ন! দুর্দম গতিতেই ছুটছিল বায়ার্ন মিউনিখ। কোনো ম্যাচে হার দূরে থাক, পেপ গার্দিওলার দল মৌসুমে ড্র-ই করেছিল মাত্র তিনবার। বড়দিনের লম্বা ছুটি কাটিয়ে আসার পর সেই বায়ার্নকে যেন খুঁজেই পাওয়া গেল না পরশু। বিশ্বাস করা যায়, মৌসুমের প্রথম ১৭ ম্যাচে যে দলের জালে বল গেছে মাত্র চারবার, সেই তারাই পরশু এক ম্যাচে খেল চার গোল! ভলফ্সবুর্গের কাছে ৪-১ গোলের হারটা বায়ার্নের জন্য বড় একটা আঘাত। দুর্দান্ত প্রতি-আক্রমণেই বায়ার্নকে জেরবার করেছে ভলফ্সবুর্গ। পরে গার্দিওলা সেটা স্বীকারও করেছেন, ‘শুরুতেই একটি গোল পেয়ে গিয়েছিল তারা। আমরা ওদের প্রতি-আক্রমণ রুখতে পারিনি।’ বায়ার্ন অধিনায়ক বাস্তিয়ান শোয়েনস্টাইগারের কণ্ঠেও একই প্রতিধ্বনি, ‘আমরা প্রচুর ভুল করেছি। খুব বেশি পরিমাণে বল হারিয়েছি আমরা, এটা আমাদের দিন ছিল না।’ ভলফ্সবুর্গ কোচ ডিয়েটার হেকিং স্বাভাবিকভাবেই উচ্ছ্বসিত, ‘বায়ার্নকে হারাতে হলে আপনাকে এ রকমই খেলতে হবে। সবকিছুই শতভাগ পরিকল্পনা অনুযায়ী হয়েছে।’ ম্যাচের দুই অর্ধে দুই গোল করেছেন ক্লাবের ডাচ স্ট্রাইকার বাস ডস ও বেলজিয়ান মিডফিল্ডার কেভিন ডি ব্রুইন। এএফপি, গোলডটকম।	1
সংশোধনী প্রথম আলোর খেলার পাতায় গতকাল প্রকাশিত ‘সেরেনা না শারাপোভা?’ শিরোনামের লেখায় দুই প্রতিযোগীর ওজন ১৫৫ ও ১৩০ পাউন্ডের জায়গায় ভুলে ছাপা হয়েছে কেজি। অনিচ্ছাকৃত এই ভুলের জন্য দুঃখিত। —বিভাগীয় সম্পাদক	1
ইউরোপীয় ফুটবলের ফল রিয়াল মাদ্রিদ ৪: ১ সোসিয়েদাদ ইউনাইটেড ৩: ১ লেস্টার সিটি লিভারপুল ২: ০ ওয়েস্ট হাম ক্রিস্টাল ০: ১ এভারটন	1
গ্র্যান্ড স্লামে পাঁচ বছর আগে অস্ট্রেলিয়ান ওপেনে পঞ্চমবারের মতো চ্যাম্পিয়ন হয়েছিলেন সেরেনা উইলিয়ামস। গড়েছিলেন উন্মুক্ত যুগে মেয়েদের এককে সবচেয়ে বেশিবার অস্ট্রেলিয়ান ওপেন জয়ের রেকর্ড। পাঁচ বছর পর কাল ষষ্ঠ শিরোপা জিতলেন সেরেনা। উন্মুক্ত যুগে সবচেয়ে বেশি ছয়বার ইউএস ওপেনও জিতেছেন উইলিয়ামস বোনদের ছোটজন। তবে সেখানে ছয়বার চ্যাম্পিয়ন হয়ে সেরেনার সঙ্গী ক্রিস এভার্টও। ফ্রেঞ্চ ওপেনটাও সবচেয়ে বেশি সাতবার জিতেছেন এভার্ট। উইম্বলডনে সবচেয়ে বেশি নয়বার চ্যাম্পিয়ন হয়েছেন মার্টিনা নাভ্রাতিলোভা। উন্মুক্ত যুগ কিংবা তার আগের সময় ধরেও উইম্বলডনটা সবচেয়ে বেশি জিতেছেন সাবেক চেক ও বতর্মানে যুক্তরাষ্ট্রের নাগরিক নাভ্রাতিলোভা। তবে ১১ বার অস্ট্রেলিয়ান ওপেন জিতে সবার ওপরে অস্ট্রেলিয়ার মার্গারেট কোর্ট।	1
বাহরাইন, না সিঙ্গাপুর? ‘বি’ গ্রুপ থেকে আগেই সেমিফাইনাল নিশ্চিত করেছে থাইল্যান্ড। কাল সংবাদ সম্মেলনে তাই বেশ নির্ভার লাগছিল কোচ ফমরাত চকতাভিকে। হোক আনুষ্ঠানিকতার ম্যাচ, তবু বাহরাইনের সঙ্গে গ্রুপের শেষ ম্যাচটিকে গুরুত্বের সঙ্গেই নিচ্ছেন থাইল্যান্ডের কোচ। সিলেটে গ্রুপ পর্বের প্রথম ম্যাচে সিঙ্গাপুরকে ৩-২ গোলে হারিয়েছিল থাইল্যান্ড। আজকের ম্যাচে ড্র করলেও তারা গ্রুপ চ্যাম্পিয়ন হয়েই যাবে সেমিফাইনালে। শেষ চারে যেতে হলে বাহরাইনের দরকার ড্র। তবে বাহরাইনও চায় জয়। দলটির ইংলিশ কোচ আদ্রিয়ান হুইটব্রেড অনূর্ধ্ব-২৩ দলের দায়িত্বে আছেন গত এপ্রিল থেকে। কিন্তু বিভিন্ন ক্লাব থেকে আনা এই তরুণদের নিয়ে মাত্র পাঁচ দিন অনুশীলন করেছেন। তার পরও এই দল নিয়েই জয়ের ব্যাপারে আত্মবিশ্বাসী হুইটব্রেড, ‘এই ছেলেদের নিয়ে পাঁচ দিন অনুশীলনের সুযোগ পেয়েছি। কিন্তু এরা খুবই ভালো খেলছে। আশা করি কালও (আজ) জয় পাব আমরা। এবং জিতেই সেমিফাইনালে যেতে চাই আমরা।’ এই ম্যাচের দিকে তাকিয়ে আছে গ্রুপের অন্য দল সিঙ্গাপুরও। বাহরাইন থাইল্যান্ডের কাছে একাধিক গোলে হারলে তাদেরও যে সুযোগ থাকবে শেষ চারে যাওয়ার।	1
সাকিব আবারও গত মাসেই ইতিহাস গড়েছিলেন একই সঙ্গে তিন ধরনের ক্রিকেটে সেরা অলরাউন্ডার হয়ে। কিন্তু অবস্থানটা বেশি দিন ধরে রাখতে পারেননি সাকিব আল হাসান। নয় দিন পরই ওয়ানডের শীর্ষস্থানটা হারিয়েছিলেন শ্রীলঙ্কার অধিনায়ক অ্যাঞ্জেলো ম্যাথুসের কাছে। শ্রেষ্ঠত্বটা বেশি দিন থাকল না ম্যাথুসের অধিকারে। গতকাল প্রকাশিত সর্বশেষ র্যাঙ্কিংয়ে তাঁকে পেছনে ফেলে আবারও ওয়ানডের শীর্ষ অলরাউন্ডার হলেন সাকিব। ফলে বিশ্বকাপের আগে আবার তিন ধরনের ক্রিকেটেই শীর্ষ অলরাউন্ডারের সম্মান পেলেন বাংলাদেশের অলরাউন্ডার। এর আগে কখনো সেরা ছিলেন টেস্টে, কখনো ওয়ানডেতে কিংবা টি-টোয়েন্টিতে। কখনো একসঙ্গে দুই সংস্করণে। তবে গত ১২ জানুয়ারি ক্রিকেট ইতিহাসে প্রথমবারের মতো একই সঙ্গে তিন সংস্করণেই অলরাউন্ডারদের র্যাঙ্কিংয়ের শীর্ষে ওঠেন সাকিব। কিন্তু ১০ দিনের মাথায় ওয়ানডেতে সাকিবকে ছাড়িয়ে যান ম্যাথুস। তবে সম্প্রতি শ্রীলঙ্কা-নিউজিল্যান্ড সিরিজ এবং অস্ট্রেলিয়া, ভারত ও ইংল্যান্ডকে নিয়ে হওয়া ত্রিদেশীয় সিরিজ শেষে কাল প্রকাশিত নতুন র্যাঙ্কিংয়ে ম্যাথুসকে আবারও পেছনে ফেলেন সাকিব। আগে থেকেই টেস্ট ও টি-টোয়েন্টির র্যাঙ্কিংয়ে শীর্ষে থাকা সাকিব ম্যাথুসের ব্যর্থতার জন্যই কোনো ম্যাচ না খেলেও শীর্ষে উঠেছিলেন। পরে নিউজিল্যান্ডের বিপক্ষে দুই ম্যাচে ভালো খেলে তাঁকে ছাপিয়ে যান ম্যাথুস। কিন্তু নিউজিল্যান্ডের বিপক্ষে ৭ ম্যাচের সিরিজের শেষ দিকের ম্যাচগুলোয় ম্যাথুসের ব্যর্থতা আবার শীর্ষে নিয়ে আসে সাকিবকে। সাকিবের রেটিং পয়েন্ট আছে আগের মতোই, ৪০৩। ৩৯৩ পয়েন্ট নিয়ে ম্যাথুস দ্বিতীয় ও ৩৮৯ পয়েন্ট নিয়ে তৃতীয় স্থানে আছেন পাকিস্তানের মোহাম্মদ হাফিজ। ওয়ানডের শীর্ষ দল হিসেবে বিশ্বকাপে যাচ্ছে অস্ট্রেলিয়া। ইংল্যান্ডকে ১১২ রানে হারিয়ে ত্রিদেশীয় সিরিজজয়ী অস্ট্রেলিয়ার র্যাঙ্কিং পয়েন্ট ১২০। অস্ট্রেলিয়ার চেয়ে ৬ পয়েন্টে পিছিয়ে দ্বিতীয় স্থানে বিশ্ব চ্যাম্পিয়ন ভারত৷ ১১৩ পয়েন্ট নিয়ে তিনে দক্ষিণ আফ্রিকা৷	1
প্রস্তুতি ম্যাচেও লক্ষ্য জয় অনুশীলন ছিল ঐচ্ছিক। তার পরও কাল ব্যাটসম্যানদের মোটামুটি সবাই গেলেন অ্যালান বোর্ডার মাঠে। হোক ‘আনঅফিশিয়াল’ প্রস্তুতি ম্যাচ, অস্ট্রেলিয়ায় গিয়ে ক্রিকেট খেলতে আজই যে প্রথম মাঠে নামবে বাংলাদেশ দল! তার আগের দিনটাতে তো অবশ্যই বল-ব্যাটের সংস্পর্শে থাকতে হবে। আজ বাংলাদেশ সময় ভোর ৬টায় শুরু হওয়ার কথা ম্যাচটি। প্রস্তুতি ম্যাচ যেহেতু, যত বেশি সম্ভব খেলোয়াড়কে সুযোগ দেওয়াই লক্ষ্য টিম ম্যানেজমেন্টের। ক্রিকেট অস্ট্রেলিয়া একাদশের বিপক্ষে অ্যালান বোর্ডার মাঠের এই ম্যাচে বাংলাদেশের হয়ে ১১ জন ব্যাটিং করলেও বোলিং-ফিল্ডিং করবেন ১৩ জন। দলের বাইরে থাকা দুজনের একজন তামিম ইকবালই হওয়ার কথা। যদিও কাল ব্রিসবেন থেকে টেলিফোনে টিম ম্যানেজার খালেদ মাহমুদ জানালেন, দল ঠিক হবে সকালে ম্যাচ শুরুর আগে। ম্যাচের আগের দিন বোলারদের বিশ্রাম দেওয়ার কারণ ব্যাখ্যা করতে গিয়ে মাহমুদ বলেছেন, ‘গত দুই দিনের অনুশীলনে বোলাররা অনেক বল করেছে। সে জন্যই বেশির ভাগ বোলার আজ (গতকাল) অনুশীলন করেনি।’ অস্ট্রেলিয়ার জল-হাওয়ার সঙ্গে এই কয় দিনে কে কেমন খাপ খাওয়াতে পারল, প্রস্তুতি ম্যাচে মূলত সেটাই দেখা হবে বলে জানালেন টিম ম্যানেজার। সঙ্গে বিশ্বকাপের ম্যাচের একাদশ নিয়ে গবেষণা তো চলবেই। তবে প্রস্তুতি ম্যাচেও বাংলাদেশ দলের লক্ষ্য জয়ই, ‘সেরা একাদশ কেমন হতে পারে, এখানকার কন্ডিশনের সঙ্গে কে কেমন মানাতে পারল, প্রস্তুতি ম্যাচে মূলত এসবই দেখা হবে বলে আমার ধারণা। তবে ছেলেরা জেতার জন্য খেলবে। প্রস্তুতি ম্যাচ হোক আর যা-ই হোক, জয় আত্মবিশ্বাস বাড়ায়। আমরা চাই জয়ের অভ্যাসটা প্রস্তুতি ম্যাচ থেকেই হোক।’	1
পিসিবির শর্তে বিরক্ত নাজমুল দুবাইয়ের ভিসা পাননি বলে সশরীরে যোগ দিতে পারেননি আইসিসির সর্বশেষ সভায়। বিসিবি সভাপতি নাজমুল হাসানের বিকল্প হিসেবে যান সহসভাপতি মাহবুবুল আনাম। তবে সিঙ্গাপুর থেকে ভিডিও কনফারেন্সের মাধ্যমে সভায় অংশ নেন নাজমুলও। কিন্তু ভিডিও কনফারেন্স করে তো আর দ্বিপাক্ষিক সভা করা যায় না! এপ্রিলে পাকিস্তান দলের বাংলাদেশ সফর নিয়ে পিসিবি কর্মকর্তাদের সঙ্গে বিসিবি সভাপতির আলোচনাটা তাই হয়নি। তবে বাংলাদেশ সফরের ব্যাপারে পিসিবির দেওয়া শর্তে নাজমুল হাসানকেও মনে হলো বিরক্ত। বিসিবির ক্রিকেট পরিচালনা প্রধান নাঈমুর রহমান এর আগে যা বলেছেন, কাল বোর্ড সভাপতিও বললেন সেটাই, ‘এই প্রস্তাব বাস্তবসম্মত হওয়ার প্রশ্নই ওঠে না। এটা সত্য যে পাকিস্তানের এখানে এসে কোনো লাভ নেই। তাই বলে ক্রিকেট খেলায় সব সময় লাভ দেখলে তো হয় না। মনে হয় না বিসিবি এই শর্ত মানবে।’ নানা কারণে কয়েক বছর ধরেই বিসিবি-পিসিবি সম্পর্ক কিছুটা শীতল। এখন নতুন করে বিষয়টা মাথাচাড়া দিয়ে ওঠার ভিন্ন কারণও দেখছেন বোর্ড সভাপতি, ‘আমি মনে করি, কিছুদিন পর পর ওদের নতুন নতুন সভাপতি আসে, আর আসলেই এই সমস্যাটা হয়। নতুন সভাপতি এসেই দায়িত্ব নেয়, বাংলাদেশকে আনব।’ বিসিবি পিসিবিকে জানিয়েছে, তাদের কাছে বাংলাদেশ চারটি ওয়ানডে পায়। অন্যদিকে পিসিবির দাবি, তারা পর পর দুবার বাংলাদেশে জাতীয় দল পাঠিয়েছে। এবার বাংলাদেশের পালা। এ ব্যাপারে নাজমুল হাসানের বক্তব্য, ‘যাওয়া না-যাওয়া সম্পূর্ণ নির্ভর করছে নিরাপত্তার ওপর। নিরাপত্তার ব্যাপারে আমরা তেমন কোনো উন্নতি দেখছি না। পাকিস্তানে দল পাঠানোর মতো অবস্থা আমরা দেখছি না।’ বাংলাদেশ সফরের বিনিময়ে পিসিবি চায় বাংলাদেশ ‘এ’ দল বা অনূর্ধ্ব-১৯ দলের পাকিস্তান সফর। সঙ্গে এপ্রিলের সিরিজের আয়ের অর্ধেকও। বোর্ড সভাপতি অবশ্য জানিয়েছেন, পাকিস্তানে জাতীয় দলের বাইরে অন্য দল পাঠানো যায় কি না, সেটা ছিল বিসিবির চিন্তায়ও, ‘শেষবার যখন ওদের (পিসিবি) সঙ্গে কথা হয় তখন আমাদের হ্যান্ডবল দল ওখানে গিয়েছিল। তারা তখন আমাকে ধরল—সরকার যদি অন্য খেলাকে অনুমতি দেয় তবে ক্রিকেটকে কেন দেবে না! সরকার না, তোমরাই এটা আটকে রেখেছ। তখন আমরা বলেছিলাম, মহিলা বা অনূর্ধ্ব-১৯...এ রকম কোনো দল পাঠানো যায় কি না।’ তবে এপ্রিলের সিরিজের আয় থেকে যে ভাগ চাচ্ছে পিসিবি, সেটা দিতে রাজি নন নাজমুল হাসান। বড়জোর পাকিস্তানকে বিমানভাড়াটা দিতে পারেন, ‘যদি ওরা মনে করে, ওদের আসার জন্য যে পরিমাণ খরচ, বিমানভাড়াটা দিয়ে দিতে, তাহলে ভিন্ন ইস্যু। কিন্তু লাভের ভাগ দেওয়ার প্রশ্নই আসে না।’ বিসিবি সভাপতি অবশ্য নিজেই আবার বলেছেন, ‘এর আগে পাকিস্তান দল যখন এখানে এসেছে, তাদের নাকি কিছু টাকা দেওয়া হয়েছিল। এটা আমার কাছে নতুন তথ্য। এখন বের করতে হবে সেটা কী, কোন প্রক্রিয়ায় দেওয়া হয়েছে।’ আগামী বছরের আগস্টে বাংলাদেশ দল ভারত সফর করবে। সফরের একমাত্র টেস্টটি কলকাতার ইডেন গার্ডেনসে হওয়া মোটামুটি নিশ্চিত বলে জানিয়েছেন সভাপতি। তার আগে এ বছরের জুনে তিনটি ওয়ানডে আর একটি টেস্ট খেলতে ভারতীয় দলেরও আসার কথা বাংলাদেশে। বিসিবি নাকি এই সফরের সূচিতে কিছুটা রদবদল আনার কথা ভাবছে। ‘একটা টেস্ট ম্যাচ হবে নাকি আরও তিনটি ওয়ানডে হবে সেটা আমরা চিন্তা করছি। ভারতের সঙ্গে একটি টেস্ট খেলে আমাদের কী লাভ? তার চেয়ে তিনটি ওয়ানডে খেললে আমাদের লাভ। আমরা সেই প্রস্তাব দেব’—বলেছেন নাজমুল হাসান।	1
বিশ্বকাপ শেষ জুনাইদের গত মাসের ১৫ তারিখে লাহোরের জাতীয় একাডেমিতে নেটে বোলিং করতে গিয়ে পড়ে গিয়েছিলেন। তাঁর পরিবর্তে নিউজিল্যান্ড সফরে নেওয়া হয়েছিল বিলাওয়াল ভাট্টিকে। এবার বিশ্বকাপ থেকেই ছিটকে গেলেন জুনাইদ খান। ফিটনেস টেস্ট উতরাতে পারেননি তিনি। বিশ্বকাপের মত বড় আসরে খেলতে না পেরে স্বভাবতই হতাশ পাকিস্তানি পেসার, ‘এ রকম একটি বড় আসরে খেলতে না পেরে আমি হতাশ। তবে শতভাগ ফিট না হয়ে আমি খেলতে চাইও না।’ জুনাইদের জায়গায় কাকে নেওয়া হবে, তা এখনো জানায়নি পাকিস্তান ক্রিকেট বোর্ড (পিসিবি)। বিবিসি।	1
ক্লার্ককেই দরকার বিশ্বকাপ জিততে হলে অস্ট্রেলিয়ার হয়ে প্রধান ভূমিকাটা পালন করতে হবে কাকে? শেন ওয়ার্নের কাছে সেই নামটা মাইকেল ক্লার্ক, ‘আমার মনে হয় না অস্ট্রেলিয়া ক্লার্ককে ছাড়া বিশ্বকাপ জিততে পারবে।’ ক্লার্কের মধ্যে কী এমন আছে যে অস্ট্রেলিয়ার স্পিন কিংবদন্তি এভাবে ভাবছেন? স্পিন-জাদুকর স্কাই স্পোর্টসকে একটা ব্যাখ্যাও দিয়েছেন, ‘১২ মাস আগে অস্ট্রেলিয়া ছিল এলোমেলো একটি দল, কিন্তু তার অধিনায়কত্বেই তারা অ্যাশেজে ইংল্যান্ডকে ধবলধোলাই করেছে, তারপর দক্ষিণ আফ্রিকাকে হারিয়েছে।’ গত মাসে দল ঘোষণার পর চোটগ্রস্ত ক্লার্ককে ফিটনেস ফিরে পাওয়ার জন্য সময় দেওয়া হয়েছিল ২১ ফেব্রুয়ারি বাংলাদেশের সঙ্গে ম্যাচ পর্যন্ত। যদি ক্লার্ক ফিট হয়ে যান প্রত্যাশিত সময়ের আগেই, তবে তাঁকে বিশ্বকাপের শুরু থেকেই নামিয়ে দেওয়ার পক্ষে ’৯৯-এর ফাইনালের ম্যাচসেরা। জি নিউজ।	1
ইশান্তকে নিয়ে শঙ্কা ভারতের দুর্দশা যেন কাটছেই না। এবার চোটে পড়েছেন পেসার ইশান্ত শর্মা। মেলবোর্ন টেস্টের পর চোটে পড়া ইশান্ত বাদ পড়েছিলেন সিডনি টেস্টে, খেলতে পারেননি ত্রিদেশীয় সিরিজের প্রথম দুই ম্যাচেও। ইংল্যান্ডের বিপক্ষে একাদশে থাকলেও বৃষ্টিতে ভেসে যাওয়ায় সে ম্যাচে বল করা হয়নি তাঁর। পার্থে আবার বাদ পড়েন দল থেকে, তাঁর ফিটনেস নিয়ে সন্দেহও কেবলই বেড়েছে এর পর থেকে। টিম ম্যানেজমেন্টকে ৫ ফেব্রুয়ারির মধ্যে দল চূড়ান্ত করতে নির্দেশ দেওয়া হয়েছে। ফিটনেস নিয়ে সমস্যা আছে ভুবনেশ্বর কুমার, মোহাম্মদ শামি, রবীন্দ্র জাদেজারও। ভুবনেশ্বর কুমারের ফর্মটাও আবার প্রশ্নবিদ্ধ। এ অবস্থায় বিসিসিআই নিশ্চুপ থাকলেও বসে নেই। মুম্বাই মিররকে বিসিসিআই এর এক সূত্র বলছে, ‘আমরা নীরবে বসে বসে সব দেখব না। বিলম্ব হয়ে যাওয়ার আগেই এই বিষয়ে কথা বলা দরকার। আমরা ৫ ফেব্রুয়ারির মধ্যেই চূড়ান্ত সিদ্ধান্ত নেব। তবে এ মুহূর্তে ইশান্তকে বিশ্বকাপের জন্য অনিশ্চিতই মনে হচ্ছে।’ ইশান্তের বদলি হিসেবে ত্রিদেশীয় সিরিজে খেলা মোহিত শর্মাকে অস্ট্রেলিয়া ছাড়তে মানা করা হয়েছে। ১৫ ফেব্রুয়ারি পাকিস্তানের সঙ্গে বিশ্বকাপে ভারতের প্রথম ম্যাচ, এর আগে ৮ তারিখে অস্ট্রেলিয়ার সঙ্গে প্রস্তুতি ম্যাচ। এনডিটিভি। 	1
গুরুত্ব বেশি ফকনারের! ত্রিদেশীয় সিরিজের ফাইনালে তিনি আট নম্বরে নেমে ২৪ বলে ফিফটি করেছেন, বল করতে এসে প্রথম বলেই উইকেট নিয়েছেন। তবে ২.৩ ওভার বোলিং করে চোট নিয়ে উঠে যেতে হয়েছে জেমস ফকনারকে। এই অলরাউন্ডারের বিশ্বকাপে খেলা নিয়েই তো এখন সংশয়। সবাই মাইকেল ক্লার্ককে নিয়ে ব্যস্ত কিন্তু জেমস ফকনারের ‘অনুপস্থিতি’ কতটা ভোগাবে অস্ট্রেলীয়দের? ক্লার্কের জায়গায় শন মার্শ অথবা জর্জ বেইলিকে খেলতে হলে হয়তো ব্যাটিংটা একটু ‘দুর্বল’ হয়ে পড়বে, কিন্ত জেমস ফকনারের বদলে কে খেলবেন? তারঁ পরিবর্তে একজন ব্যাটসম্যানকে খেলানো হলে ভুগবে বোলিং, বোলার নিলে ভুগতে পারে ব্যাটিং। ওয়ানডে খেলেছেন ৩৮টি, এর মধ্যে অস্ট্রেলিয়ার জয়সূচক রানটা আসার সময় ফকনার উইকেটে ছিলেন সাত ম্যাচে। ফকনারকে আট নম্বরে খেলিয়ে অভ্যস্ত এখন অস্ট্রেলিয়া, তাঁকে ছাড়া কাজটা সহজ হবে না মোটেও। এই বিশ্বকাপে খেলতে যাওয়া খেলোয়াড়দের মধ্যে দ্বিতীয় ইনিংসে সর্বোচ্চ ব্যাটিং গড় ফকনারের। গত ২০১৪ সালে অস্ট্রেলিয়ার হয়ে সর্বোচ্চ ১৯টি উইকেট তাঁর। ফকনারের চোট কতটা গুরুতর, সেটি এখনো নির্ণীত হয়নি। তবে এমন একজনকে নিশ্চয়ই হারাতে চাইবে না অস্ট্রেলিয়া। ক্লার্ককে ছাড়া অস্ট্রেলিয়ার বিশ্বকাপ যতটা কঠিন হবে, তার চেয়েও হয়তো বেশি কঠিন হবে ফকনারকে ছাড়া! ইএসপিএনক্রিকইনফো।	1
ভক্ত বটে! মাঠে জমেছে তুষারের পুরু আস্তরণ। এর মধ্যে কি খেলা যায়? ইংল্যান্ডের সপ্তম বিভাগের ক্লাব অ্যাশটিন ইউনাইটেড বরফে ঢাকা মাঠের একটি ছবি পোস্ট করেছিল টুইটারে। সেখানে একজন মন্তব্য করেন, এই মাঠে যদি খেলা হয় তাহলে তিনি ১০ হাজার পাউন্ড দিয়ে দেবেন। ব্যাপারটা আঁতে ঘা দিল অ্যাশটন ভক্তদের। ম্যাচের মাত্র সাত ঘণ্টা আগে ৩৫ জন ভক্ত বেলচা-শাবল নিয়ে নেমে পড়লেন মাঠে। অমানুষিক পরিশ্রম করে তাঁরা বরফের অনেকটুকুই সরাতে পারলেন। পরে তো খেলাটাও হয়ে গেল ঠিকঠাকমতো। কিন্তু টুইটারে যে ১০ হাজার পাউন্ড বাজি ধরার ঘোষণা দিয়েছিলেন, তিনি কোথায়? অ্যাশটন ইউনাইটেডের ভক্তেরা এখন হন্যে হয়ে খুঁজছে সেই লোককে। তবে টাকা পান বা না পান, ক্লাবের মর্যাদা তো রাখতে পেরেছেন! মিরর।	1
পলায়ন চেশায়ারে নিজের বাড়িতে রাতের খাবার খাচ্ছিলেন অ্যাঙ্গেল ডি মারিয়া। সঙ্গে স্ত্রী ও সন্তান। হঠাৎ পেছনের দরজায় খুটখাট আওয়াজ। ডি মারিয়া প্রথমে ভেবেছিলেন, হয়তো ইঁদুর-টিদুর হবে। পরের মুহূর্তেই বিকট শব্দ করে বেজে উঠল অ্যালার্ম। হতভম্ব ম্যানচেস্টার ইউনাইটেড উইঙ্গার দৌড় দিলেন শব্দের উৎসের দিকে। দেখলেন, পড়িমরি করে পালিয়ে যাচ্ছে কয়েকজন লোক। ডি মারিয়ার বাসায় পরশু একদল চোর ঢোকার চেষ্টা করেছিল এভাবেই। কিন্তু অ্যালার্মের শব্দে ভ্যাবাচেকা খেয়ে পালিয়ে যায় তারা। পরে অবশ্য পুলিশ এসেছে, কিন্তু কাউকে আটক করতে পারেনি। চোররা কি জানত না কার বাসায় ঢুকেছে? ইংল্যান্ডের সবচেয়ে দামি খেলোয়াড়ের বাসায় নিরাপত্তা একটু বেশি তো হবেই! এএফপি। 	1
ধারাভাষ্যে বচ্চন বিশ্বকাপে ভারত-পাকিস্তান ম্যাচ মানেই রোমাঞ্চের পারদ চড়ে যাওয়া। আজ থেকে ঠিক ১২ দিন পর টিভিতে যখন ম্যাচটা দেখবেন, একটা কণ্ঠ বেশ পরিচিত ঠেকতে পারে। হর্ষ ভোগলে আর কপিল দেবের কণ্ঠ তো অনেকেই চেনেন, এই দুজনের থাকারই কথা। তবে আরেকজনের কণ্ঠই বেশি বিস্ময় জাগাবে। এই ভরাট গলাটা অমিতাভ বচ্চনের! বিগ ‘বি’ ধারাভাষ্যকক্ষে কী করছেন! এটা কোনো চিত্রনাট্য নয়, বলিউড কিংবদন্তি আসলেই ধারাভাষ্য দিতে যাচ্ছেন বিশ্বকাপে। তবে সব ম্যাচে নয়, পাকিস্তানের সঙ্গে ভারতের ম্যাচটাতেই তাঁকে পাওয়া যাবে ধারাভাষ্যকার হিসেবে। তাঁর ক্রিকেটপ্রীতির কথা অবিদিত নয়, ক্রিকেট নিয়ে টুইটও করেছেন অনেকবার। তবে ধারাভাষ্যকার হিসেবে এখন এক ঢিলে দুই পাখি মারার সুযোগ। নিজের মুক্তির অপেক্ষায় থাকা ছবি শমিতাভ-এর প্রচারণার সুযোগও যে পেয়ে যাচ্ছেন! টাইমস অব ইন্ডিয়া। 	1
বৃত্তি স্কটল্যান্ডের সহ-অধিনায়ক প্রেস্টন মমসেনের জন্ম দক্ষিণ আফ্রিকার ডারবানে। ২০০৬ সালে ক্রিকেট ও রাগবির বৃত্তি নিয়ে স্কটল্যান্ডে গিয়ে সেখানেই থিতু হন মমসেন।	1
রিয়াদ দলের সম্পদ তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা একটা ছেলে ধরে খেলতে পারে, মেরেও খেলতে পারে। টপ অর্ডারে ব্যাটিং করতে পারে, মিডল অর্ডারে, লোয়ার-মিডল কিংবা লোয়ার অর্ডারেও পারে। স্পিন বোলিং করে উইকেট নেয়, রান আটকায়। বৃত্তের মধ্যে ফিল্ডিংয়ে ভালো, সীমানায় আরও ভালো। এমন একজন ক্রিকেটারকে কী বলা যায় বলুন? আমি বলব রিয়াদ (মাহমুদউল্লাহ) দলের সম্পদ। শুধু আমাদের দলে নয়, এমন একজন কার্যকরী ক্রিকেটারকে চাইবে সব দলই। ক্রিকেটার রিয়াদকে নিয়ে বলার আগে একটু মাঠের বাইরের রিয়াদকে নিয়ে বলি। লাজুক হাসি, নিচু গলায় কথা বলা, সব মিলিয়ে রিয়াদের একটা শান্ত-শিষ্ট ভাবমূর্তি আছে। ড্রেসিংরুমের রিয়াদ আবার উল্টো! খুবই মজার ছেলে, ড্রেসিংরুম মাতিয়ে রাখে। হুট করেই চেঁচিয়ে ওঠে, লাফালাফি-নাচানাচি। আমরা যখন ওয়েস্ট ইন্ডিজকে সিরিজে হারালাম ২০১২ সালে, অনেকেরই হয়তো মনে আছে, সবাই গ্যাংনাম নেচেছিলাম মাঠে। সবচেয়ে ভালো নেচেছিল রিয়াদ। এমনিতেও খুব ভালো নাচে ও। আরেকটা প্রতিভা আছে ওর। গান খুব ভালো আয়ত্ত করতে পারে। বিশেষ করে রিমিক্স গান, কঠিন র্যাপ বা হিপহপ এত দ্রুত আয়ত্ত করে নিখুঁতভাবে গায়, আমরা অবাক হয়ে যাই! সব সময় অবশ্য এক রকম যায় না। জিম্বাবুয়ে সিরিজের আগে কিছুদিন ড্রেসিংরুমেও রিয়াদ একটু মনমরা থাকত। আসলে ফর্মে না থাকলে কিছুই ভালো লাগে না। রিয়াদের খারাপ সময়টা একটু বেশিই লম্বা হয়েছিল। তবে আমি নির্বাচক, অধিনায়ক, টিম ম্যানেজমেন্টকে বিশেষ ধন্যবাদ জানাব যে তার পরও ওর ওপর আস্থা রাখা হয়েছে। কারণ চাইলেই বাদ দেওয়া যায়, কিন্তু রিয়াদের মতো একজন ক্রিকেটার তৈরি করতে সময় লাগে। আর রিয়াদের মতো ক্রিকেটাররা নিজের কাজ ঠিকঠাক করে গেলেও হয়তো খুব আলোয় আসবে না। খারাপ সময়ে আবার খুব সহজেই তাদের দিকে আঙুল তোলা যায়। এ জন্যই খারাপ সময়ে টিম ম্যানেজমেন্টের সমর্থনটা জরুরি। জিম্বাবুয়ে সিরিজে রিয়াদ ফর্মে ফিরেছে, বিশ্বকাপের আগে এটা দলের জন্য বড় একটা প্রাপ্তি। অভিজ্ঞতা কোনোভাবেই কিনতে পাওয়া যায় না। আর বিশ্বকাপের মতো বড় আসরে অভিজ্ঞ ক্রিকেটারের বিকল্প নেই। আর রিয়াদের একটি বড় গুণ হলো, যেকোনো সময়, দলের যেকোনো পরিস্থিতিতে নামলে ওকে বলে দিতে হয় না কীভাবে ব্যাটিং করতে হবে। অনেককেই বলে দিতে হয়। ওকে বলতে হয় না, নিজে থেকেই জানে কীভাবে খেলতে হবে। এটা শিখেছে কিন্তু নিজের ক্যারিয়ার থেকেই। এত সব পজিশনে এবং এমন সব পরিস্থিতিতে ওকে ব্যাটিং করতে হয়েছে, সব পরিস্থিতির দাবি মেটাতে শিখে গেছে ও। ক্যারিয়ারের শুরু থেকেই দেখছি ওকে। সে সময় একটু ব্যাটিং, একটু বোলিং করতে পারত। এখন অনেক অনেক উন্নতি করেছে। সবচেয়ে বেশি উন্নতি করেছে মানসিকতায়। শুরুর দিকে চট করেই মাথা গরম করে ফেলত, ব্যাটিং-বোলিং দুটোতেই। আবেগ ধরে রাখত পারত না। সেসব দিনকে অনেক পেছনে ফেলে এসে রিয়াদ এখন অনেক পরিণত। যখন রান পাচ্ছিল না, শুরুর দিকে একটু অস্থির হয়ে উঠেছিল। দ্রুত ফর্মে ফিরতে চাইল। পরে খুব ভালো সামলেছে। নিজেই বুঝতে পেরেছে এসব ক্ষেত্রে তাড়াহুড়ো করলে হিতে বিপরীত। সব সময় সবকিছু নিজের হাতে থাকে না—সেটা মেনে নিয়ে অনুশীলনে পরিশ্রম করেছে। ঠিকই ফল পেয়েছে। রিয়াদের ক্যারিয়ার পরিসংখ্যানের দিকে তাকালে দারুণ কিছু মনে হবে না। কিন্তু পরিসংখ্যানে তো লেখা নেই, দলের চাওয়ার কাছে নিজের চাওয়া-পাওয়াকে হাসিমুখে বিসর্জন দিয়েছে ও! টপ অর্ডার ব্যাটসম্যান হলেও দলের প্রয়োজনে বেশির ভাগ সময় খেলে গেছে সাত-আটে। যখন, যেভাবে, যেখানে খেলতে বলা হয়েছে, রাজি হয়ে গেছে। একজন রিয়াদ ছিল বলে একাদশ ব্যালান্সড হয়েছে বাংলাদেশের। অবশেষে জিম্বাবুয়ে সিরিজে চারে খেলার সুযোগ পেয়েছে। আমার ধারণা, সুযোগটি ও দারুণভাবে লুফে নিয়েছে। বিশ্বকাপেও হয়তো চারেই খেলব। আমি চাই আগে ব্যাটিং করুক বা পরে, রিয়াদ যেন শেষ পর্যন্ত থাকে উইকেটে। বোলিংয়ে নিজের সীমাবদ্ধতা জানে বলে ভালো করবেই। অনেকেই খেয়াল করেন না, ফিল্ডিংয়েও রিয়াদ নির্ভরযোগ্য। ক্যাচ ফসকায় খুব কম। রিয়াদের মতো ক্রিকেটাররা কখনোই প্রচারের আলোয় আসতে উদগ্রীব থাকে না। এসব ওদের ভাবায়ও না। তবে কে জানে, বিশ্বকাপে হয়তো এত আলো ছড়াবে যে রিয়াদের আলোতেই আলোকিত হবে দল!	1
স্মিথের অধীনেও খেলতে রাজি ক্লার্ক চোটের কারণে আপাতত দলের বাইরে। তবে টেস্ট ও ওয়ানডে দুই ধরনের ক্রিকেটেই মাইকেল ক্লার্কই এখনো অস্ট্রেলিয়ার নিয়মিত অধিনায়ক। তাঁর অনুপস্থিতিতে টেস্টে স্টিভেন স্মিথ আর ওয়ানডেতে জর্জ বেইলি নেতৃত্ব দিচ্ছেন। তবে ওয়ানডেতে বেইলির জায়গাটাই ইদানীং অনিশ্চিত হয়ে যাওয়ায় দুই ধরনের ক্রিকেটেই স্মিথকে ক্লার্কের উত্তরসূরি হিসেবে দেখছেন অনেকে। কেউ কেউ অবশ্য এখনই ক্লার্কের বদলের স্মিথের কাঁধে নেতৃত্ব তুলে দেওয়ার পক্ষে। যদি সেটাই হয়, তাহলে তাতে আপত্তি নেই ক্লার্কেরও। অধিনায়ক স্মিথের অধীনেও খেলতে রাজি ক্লার্ক। চোটের কারণে ক্লার্ক ছিটকে যাওয়ায় বোর্ডার-গাভাস্কার ট্রফিতে ব্রিসবেন, মেলবোর্ন ও সিডনিতে তিনটি টেস্টে নেতৃত্ব দিয়েছেন স্টিভেন স্মিথ। ত্রিদেশীয় ওয়ানডে সিরিজে জর্জ বেইলি। আবার বেইলি নিষেধাজ্ঞা পাওয়ায় হোবার্টে ইংল্যান্ডের বিপক্ষে ত্রিদেশীয় সিরিজের একটা ম্যাচেও নেতৃত্ব ছিল স্মিথের কাঁধে। এদিকে ক্লার্ক ফিরলে দলে জায়গা হারাতে পারেন বেইলি। সব মিলিয়ে স্মিথকেই মনে হচ্ছে দুই ধরনের ক্রিকেটে ক্লার্কের সম্ভাব্য উত্তরসূরি। টেস্ট ও ওয়ানডে দুটোতেই স্মিথ সামনে থেকে নেতৃত্ব দিয়েছেন, নিজে পারফর্ম করেছেন, জিতিয়েছেন দলকে। চোটের কারণে খুব শিগগির ক্লার্কের ফেরা অনিশ্চিত হয়ে ওঠায় কেউ কেউ এখনই স্মিথকে নিয়মিত অধিনায়ক হিসেবে দেখার পক্ষে। এতে আপত্তি নেই ক্লার্কেরও। পুনর্বাসন-প্রক্রিয়ায় থাকা অস্ট্রেলিয়ান অধিনায়ক একটি রেডিওস্টেশনের সঙ্গে এ প্রসঙ্গে কথা বলতে গিয়ে টেনেছেন রিকি পন্টিংয়ের অধিনায়কত্বের শেষ সময়টার কথাও, ‘অবশ্যই আমি স্মিথের অধীনে খেলতে রাজি। স্মিথির (স্টিভেন স্মিথ) মানসিক অবস্থাটা আমি বুঝতে পারি। আমিও এই অবস্থার মধ্য দিয়ে গেছি, যখন পুরো সংবাদমাধ্যম পন্টিংয়ের অবসরের জন্য উঠেপড়ে লেগেছিল। এটা আমার আর স্মিথির ব্যক্তিগত ব্যাপার নয়। আমরা অনেক দিন ধরেই বন্ধু এবং বন্ধুই থাকব। আমাদের দুজনের মাথার ওপরে যারা বসে আছেন তাঁরা এ সিদ্ধান্ত নেবেন।’ এমনকি সেই ‘ওপরওয়ালা’রা যদি মনে করেন ক্লার্ক দলে থাকার যোগ্য নন তাতেও আপত্তি নেই ক্লার্কের, ‘তাঁরা যেটিকে সেরা একাদশ মনে করবেন সেটিই খেলাবেন। যাকে সবচেয়ে যোগ্য মনে করবেন তাঁকেই অধিনায়ক বানাবেন। যদি তাঁরা মনে করেন খেলোয়াড় কিংবা অধিনায়ক হিসেবে আমার সময় শেষ তাহলে তা-ই হবে। খেলা তো আর থেমে থাকবে না।’ ক্লার্ক অবশ্য মনে করেন এখনো অস্ট্রেলিয়ান ক্রিকেটকে দেওয়ার মতো অনেক কিছু আছে তাঁর, ‘আমি এখনো মনে করি, পারফর্ম করতে পারব এবং দলের সাফল্যে অবদান রাখতে পারব। তবে ব্যাপারটা তো শুধু আমার হাতে নয়। আমার জন্য সবচেয়ে গুরুত্বপূর্ণ হচ্ছে আগে পুরো ফিট হওয়া।’ ক্রিকইনফো, রয়টার্স।	1
রনির পর মজিদ পরশু রাতটা আবদুল মজিদের নির্ঘুম কেটেছে কি না কে জানে! ঢাকা বিভাগের ওপেনার দিন শেষ করেছিলেন ক্যারিয়ারে প্রথম ডাবল সেঞ্চুরি থেকে ২৭ রান দূরে দাঁড়িয়ে। আগের দিন রনি তালুকদারের সঙ্গে রেকর্ড ওপেনিং জুটি গড়া মজিদ কাল পেয়ে গেছেন আরাধ্য ডাবল সেঞ্চুরিটা। ১৭৩ রান নিয়ে দিন শুরু করা এই ওপেনারকে কালও আউট করতে পারেননি ঢাকা মহানগরের কোনো বোলার। বলের আঘাতে হাতে ব্যথা পেয়ে অবসর নেওয়ার আগে মজিদ করেছেন ২৫৩ রান। প্রসঙ্গত, আগের ম্যাচেই ডাবল সেঞ্চুরি পেয়েছেন রনি। ফতুল্লায় তাঁর দল ইনিংস ঘোষণার আগে করেছে ৯ উইকেটে ৫২৫। এরপর মহানগরকে মাত্র ৯০ রানে অলআউট করে প্রথম ইনিংসে ৪৩৫ রানে এগিয়ে গেছে দলটি। বিকেএসপির ২ নম্বর মাঠে ৩৯০ রানে অলআউট হলেও বরিশালের প্রথম ইনিংসের চেয়ে ১১৯ রানে এগিয়ে খুলনা। সেঞ্চুরি করেছেন জাতীয় দলের বাইরে থাকা ব্যাটসম্যান ইমরুল কায়েস। মিরপুরে সেঞ্চুরি পেয়েছেন জাতীয় দলের আরেক সাবেক ব্যাটসম্যান জুনায়েদ সিদ্দিকও। ঢাকা বিভাগ-ঢাকা মহানগর ২ উইকেটে ৩৬০ রান নিয়ে দিন শুরু করা ঢাকা আরও ১৬৫ রান যোগ করার পর ইনিংস ঘোষণা করে। ডাবল সেঞ্চুরিয়ান মজিদ ও সেঞ্চুরিয়ান রনি তালুকদার ছাড়া ফিফটিও ছুঁতে পারেননি অন্য কেউ। নবম উইকেটে মাহবুবুল আলমের সঙ্গে ১২ রান যোগ করার পর হাতে ব্যথা পেয়ে মাঠে ছাড়েন ২৪ বছর বয়সী মজিদ। প্রায় সাড়ে নয় ঘণ্টা ব্যাট করে ৩৮৩ বলে ২৬ চার ও ২ ছয়ে ২৫৩ রান করেছেন মজিদ। চা-বিরতির ঠিক আগে ইনিংস ঘোষণার পর দিন শেষ হওয়ার আগেই মহানগরকে ৯০ রানে অলআউট করে দেয় ঢাকা বিভাগের বোলাররা। অফ স্পিনার শুভাগত হোম (৫/১৭) ও লেগ স্পিনার জুবায়ের হোসেন (৪/২৩) মিলেই নিয়েছেন ৯ উইকেট। বরিশাল-খুলনা ২ উইকেটে ৭৩ রান নিয়ে দিন শুরু করে অলআউট হওয়ার আগে ৩৯০ রান করে খুলনা। দলটির তিন নম্বর ব্যাটসম্যান ইমরুল কায়েস ২৯৩ বলে করেছেন ১৬৬ রান। প্রথম শ্রেণির ক্রিকেট ইমরুলের দশম সেঞ্চুরিটি সাজানো ২৬ চার ও ৩ ছয়ে। খুলনা ১৮৭ রানে ৫ উইকেট হারিয়ে ফেলার পর ইমরুল ষষ্ঠ উইকেটে জিয়াউর রহমানের সঙ্গে ১০৬ ও সপ্তম উইকেটে ডলার মাহমুদের সঙ্গে ৮৭ রান যোগ করেন। চট্টগ্রাম-রাজশাহী ১৬২ বলে ১১৩ রান করেছেন জুনায়েদ। এই বাঁহাতির পঞ্চম প্রথম শ্রেণির সেঞ্চুরির পরও ২৩১ রানে ৭ উইকেট হারায় রাজশাহী। এরপর দিন শেষে ওই ৭ উইকেটেই ৩৭৯ রান দলটির। অবিচ্ছিন্ন অষ্টম উইকেটে ১৪৮ রান যোগ করেছেন মুক্তার আলী ও সানজামুল ইসলাম। ১০৬ বলে ১১ চার ও ৪ ছয়ে ৮৮ রানে অপরাজিত মুক্তার। সানজামুল অপরাজিত ৬৭ রানে। রংপুর-সিলেট আগের দিনের স্কোরের সঙ্গে আরও ৭১ রান যোগ করেই অলআউট রংপুর। এরপর ৪৫ রানে সিলেটের ৪ উইকেট তুলে নেয় দলটি। দিন শেষে অবশ্য আর মাত্র ১ উইকেট হারিয়ে ১৯১ রান করেছে সিলেট। অলক কাপালি অপরাজিত ৭০ রানে। সংক্ষিপ্ত স্কোর ঢাকা বিভাগ-ঢাকা মহানগর, ফতুল্লা ঢাকা বিভাগ ১ম ইনিংস: ১৩৬.১ ওভারে ৫২৫/৯ ডি. (মজিদ ২৫৩*, রনি ১৬৩, তাইবুর ৩৪; শহীদ ৪/১০০, ইলিয়াস ৪/১১০, হায়দার ১/৮২)। ঢাকা মহানগর ১ম ইনিংস: ৩৪.২ ওভারে ৯০ (সৈকত ৩১, শামসুর ১২; শুভাগত ৫/১৭, জুবায়ের ৪/২৩, মোশাররফ ১/১৮)। বরিশাল-খুলনা, বিকেএসপি-২ বরিশাল: ২৭১ ও ১ ওভারে ০/০। খুলনা ১ম ইনিংস: ১২০ ওভারে ৩৯০ (ইমরুল ১৬৬, জিয়া ৩৮, ডলার ৩৮, মিঠুন ৩৪, অমিত ৩০, রবি ২৬, নুরুল ২০; সোহাগ ৫/৯৪, নাসুম ৩/১০২, মোসাদ্দেক ২/৩৬)। রংপুর-সিলেট, বিকেএসপি-৩ রংপুর ১ম ইনিংস: ১১২.৫ ওভারে ৩৬৭ (তানভীর ৭৩, মাহমুদুল ৬০, লিটন ৪৯, আরিফুল ৪৭, ধীমান ৪১, তারিক ৩৫, সাজেদুল ৩৪*; এনামুল ৫/১০৭, রাহাতুল ২/৯৪, অলক ১/৪৪, জায়েদ ১/৬১)। সিলেট ১ম ইনিংস: ৬৫ ওভারে ১৯১/৫ (অলক ৭০*, রোমান ৪০, মিলন ৩১*, সায়েম ২৮; সাজেদুল ২/২৩, আরিফুল ১/১২, মাহমুদুল ১/২০, শুভাশিস ১/২৬)। চট্টগ্রাম-রাজশাহী, মিরপুর চট্টগ্রাম ১ম ইনিংস: ২০৯। রাজশাহী ১ম ইনিংস: ৯০ ওভারে ৩৭৯/৭ (জুনায়েদ ১১৩, মুক্তার ৮৮*, সানজামুল ৬৭*, হাবিবুর ৩৮, ফরহাদ হোসেন ৩৭; ইফতেখার ৬/১০৯, আলাউদ্দিন ১/৭১)। জাতীয় লিগে ব্যক্তিগত সর্বোচ্চ ম্যাচ ভেন্যু মৌসুম ৩১৩* রকিবুল হাসান বরিশাল-সিলেট ফতুল্লা ২০০৬-০৭ ২৬৩ মোহাম্মদ আশরাফুল ঢাকা বিভাগ-চট্টগ্রাম চট্টগ্রাম ২০০৬-০৭ ২৫৯ ফরহাদ রেজা রাজশাহী-চট্টগ্রাম বিকেএসপি ২০১৩-১৪ ২৫৩* আবদুল মজিদ ঢাকা বিভাগ-ঢাকা মহানগর ফতুল্লা ২০১৪-১৫ ২২৭ রনি তালুকদার ঢাকা বিভাগ-বরিশাল মিরপুর ২০১৪-১৫	1
বিশ্বকাপ নিয়ে কনসার্ট বিশ্বকাপ ক্রিকেট অস্ট্রেলিয়া-নিউজিল্যান্ডে হলে কী হবে, বিশ্বকাপ উপলক্ষে কনসার্ট হবে বাংলাদেশেও! ঢাকায় তো বটেই, কনসার্ট হতে পারে অন্য বিভাগীয় শহরগুলোয়ও। কনসার্টের সম্ভাব্য তারিখ ১৩ বা ১৪ ফেব্রুয়ারি। ঢাকার কনসার্টটির সম্ভাব্য ভেন্যু মিরপুর শেরেবাংলা স্টেডিয়াম। কাল সকালে গুলশানের নিজ বাসভবনে বিসিবি সভাপতি নাজমুল হাসানই সাংবাদিকদের জানিয়েছেন বিশ্বকাপ কনসার্টের কথা। বিশ্বকাপ নিয়ে বাপ্পা মজুমদারের একটা থিম সংও নাকি করা হবে। সভাপতি বলেছেন, অস্ট্রেলিয়ায় বিশ্বকাপ খেলতে যাওয়া বাংলাদেশ দলকে শুভকামনা জানানোর পাশাপাশি বাংলাদেশে বিশ্বকাপের উন্মাদনা সৃষ্টি করাও এসবের উদ্দেশ্য। কাল বিকেলে ধানমন্ডিতে বিসিবি সভাপতির কার্যালয়ে এসব নিয়ে একটা বৈঠক হয়েছে। তবে বৈঠকে সভাপতি ছাড়া উপস্থিত ছিলেন বিসিবির হাতে গোনা কয়েকজন পরিচালক এবং প্রধান নির্বাহী কর্মকর্তা নিজাম উদ্দিন চৌধুরী। সভায় বিশ্বকাপ উপলক্ষে বোর্ড কর্মকর্তাদের অস্ট্রেলিয়া সফর নিয়েও আলোচনা হওয়ার কথা। সকালে সভাপতিই জানান, ‘১৮ তারিখে আমাদের খেলা শুরু। আমরা কে কখন যাচ্ছি, এগুলো সব চূড়ান্ত হবে সভায়।’ যদিও কাল রাতে বিসিবির প্রধান নির্বাহী কর্মকর্তা বলেছেন, সভায় এ সংক্রান্ত কোনো আলোচনা হয়নি।	1
সাদমানের আরেকটি ফিফটি আগের ম্যাচে আউট হয়েছিলেন ৫৬ রান করে। সাদমান ইসলাম কাল এগিয়েছেন আরেকটু। তবে ৬৬ রান করে কাটা পড়েছেন রানআউটের খাঁড়ায়। এই বাঁহাতি ওপেনার ছাড়া রান পাননি দলের আর কেউ। শ্রীলঙ্কায় দ্বিতীয় যুব টেস্টের প্রথম দিনটি তাই খুব ভালো কাটেনি বাংলাদেশ অনূর্ধ্ব-১৯ দলের। পাল্লেকেলেতে টস জিতে প্রথম দিনে ৭৩ ওভার খেলে বাংলাদেশ যুবদল করেছে ৫ উইকেটে ১৬৮। ১০ চারে ১১৬ বলে ৬৬ করে সাদমান যখন ফিরলেন, দলের সেটি প্রথম উইকেট। আরেক ওপেনার সাইফ হাসান আঁকড়ে ছিলেন উইকেট। উদ্বোধনী জুটি ৯০ রানের। কিন্তু এরপর আর বলার মতো জুটি হলো না একটিও। ১২৮ বলে ২৩ রান করে দামিথ সিলভার বাঁহাতি স্পিনে বোল্ড সাইফ। অধিনায়ক মেহেদি হাসানকে (১৭) ফিরিয়েছেন হিমেশ রমানায়েকে। নাম দেখে মনে প্রশ্ন জাগলে আপনার অনুমান সঠিক। এই হিমেশ সাবেক লঙ্কান পেসার ও বাংলাদেশের সাবেক বোলিং কোচ চম্পকা রমানায়েকের ছেলে। আগের ম্যাচের সেঞ্চুরিয়ান জয়রাজ শেখ আবারও ইঙ্গিত দিচ্ছিলেন বড় কিছুর, কিন্তু শেষ বিকেলে ফিরে গেছেন ৩১ রানে। সংক্ষিপ্ত স্কোর বাংলাদেশ অনূর্ধ্ব-১৯ দল ১ম ইনিংস: ৭৩ ওভারে ১৬৮/৫ (সাইফ ২৩, সাদমান ৬৬, মুনিম ১৪, জয়রাজ ৩১, মেহেদি ১৭, সাইফুদ্দিন ৬, শাহানূর ২*; পেইরিস ১/২২, রমানায়েকে ১/২৭, সিলভা ১/৪৫, কুমারা ১/৫৪)।	1
জেতাল মেসির ডান পা দুর্দান্ত একটা রেকর্ড নিয়েই ন্যু ক্যাম্পে এসেছিল ভিয়ারিয়াল, সব প্রতিযোগিতা মিলিয়ে সর্বশেষ ১৮ ম্যাচে অপরাজিত ‘হলুদ সাবমেরিনরা’। পরশু সেই রেকর্ডটা আরেকটু হলে বাড়িয়েই নিচ্ছিল। শেষ পর্যন্ত পারল না বার্সেলোনার একটা ঝলকের কাছে, দুবার এগিয়ে গিয়েও হারল ৩-২ গোলে। জেরার্ড পিকের ২৮তম জন্মদিনটা আরেকটু হলেই পণ্ড হতে বসেছিল। ৩০ মিনিটের মাথায় রিয়াল মাদ্রিদ থেকে ধারে আসা ডেনিস চেরিশেভের গোলে হকচকিয়ে যায় ন্যু ক্যাম্প। ১৫ মিনিট পরই অবশ্য সমতা ফেরায় বার্সা, দুর্দান্ত ফর্মে থাকা নেইমার করেছেন এই লিগ মৌসুমে নিজের ১৫তম গোল। এরপর পাগুলে ৪ মিনিটেই ম্যাচের ভাগ্য ঠিক হয়ে গেছে। ৫২ মিনিটে প্রতি আক্রমণ থেকে লুসিয়ানো ভিয়েত্তোর গোলে ভিয়ারিয়াল এগিয়ে যাওয়ার খানিক পরেই বার্সাকে সমতায় ফিরিয়েছেন রাফিনহা। ৫৫ মিনিটে লা লিগায় মেসির ২২তম গোলেই ম্যাচটা জিতেছে বার্সা। স্কোরলাইন বলতে পারে না মেসি কীভাবে গোল পেয়েছেন। বক্সের ঠিক বাইরে থেকে গোল করা মেসির জন্য নতুন কিছু নয়। কিন্তু সেটা যদি ডান পায়ে হয়! সচরাচর এই পা ব্যবহার করেন না বার্সা ফরোয়ার্ড। তবে এই মৌসুমে যেন নিজেকে সব্যসাচীই প্রমাণ করে যাচ্ছেন। মৌসুমে সবসুদ্ধ ৩২ গোল করেছেন, এর মধ্যে ১২টিই ডান পায়ে! ১৭টি করেছেন বাঁ পায়ে, বাকি তিনটি হেডে। কে বলে মেসি এক পায়ের খেলোয়াড়! লুইস এনরিকের অবশ্য রক্ষণের সমালোচনা করা উচিত। পুরো ম্যাচে বল নিজেদের কাছে রেখেও প্রতি আক্রমণে খাবি খেয়েছে বার্সার ডিফেন্ডাররা। তবে সব মিলিয়ে বার্সা কোচ খুব একটা অসন্তুষ্ট নন, ‘গোলগুলো বাদ দিলে ম্যাচটা আমাদের জন্য খুবই ইতিবাচক ছিল। ১-০ গোলে পিছিয়ে পড়ার পর আমরা মিনিট দশেকের জন্য খেই হারিয়ে ফেলি, বলও নিজেদের কাছে রাখতে পারছিলাম না। কিন্তু প্রথম গোলের আগ পর্যন্ত আমরা কোনো বিপদেই পড়িনি। ৩-২ হওয়ার পরও ম্যাচটা নিজেদের মুঠোয় রাখার জন্য আমরা চেষ্টা করে গেছি।’ তবে এনরিকের দুশ্চিন্তার আরেকটা কারণও আছে, ফর্মের সঙ্গে যুঝতে থাকা লুইস সুয়ারেজ এদিনও সুযোগ পেয়ে গোল করতে পারেননি! এই জয়ের পরও রিয়াল মাদ্রিদের চেয়ে (৫১) চেয়ে এক পয়েন্ট পিছিয়েই রইল বার্সা, ম্যাচ অবশ্য খেলেছে একটি বেশি। ওদিকে ইতালির সিরি ‘আ’তে হোঁচট খেয়েছে জুভেন্টাস, উদিনেসের সঙ্গে গোলশূন্য ড্র করেছে। ইংলিশ লিগে অ্যাস্টন ভিলাকে ৫-০ গোলে উড়িয়ে দিয়েছে আর্সেনাল। এএফপি।	1
সেমিতে ঘানা-আইভরিকোস্ট আফ্রিকান নেশনস কাপে আলো ছড়াচ্ছেন ইংলিশ প্রিমিয়ার লিগের ফুটবলাররাই। পরশু জোড়া গোল করেছেন এভারটনের ঘানাইয়ান ফরোয়ার্ড ক্রিস্টিয়ান আটসু আর সোয়ানসির আইভরিয়ান ফরোয়ার্ড উইলফ্রায়েড বনি। আটসুর কল্যাণে ঘানা ৩-০ গোলে গিনিকে হারিয়ে উঠে গেছে সেমিফাইনালে, ক্রিস্টাল প্যালেসের কোয়েসি আপিয়া করেছেন অন্য গোলটি। অন্য কোয়ার্টার ফাইনালে আলজেরিয়ার সঙ্গে আইভরিকোস্টের ৩-১ গোলের জয়ে বনি দুটি গোলই করেছেন হেডে। তৃতীয় গোলটি রোমা উইঙ্গার জেরভিনহোর। আলজেরিয়ার গোলটি করেছেন হিলাল সুদানি। এএফপি।	1
ব্ল্যাটারের তিন প্রতিদ্বন্দ্বী শেষ পর্যন্ত তিনজন প্রতিদ্বন্দ্বীর সঙ্গে লড়তে হচ্ছে সেপ ব্ল্যাটারকে। এশিয়ান ফুটবল ফেডারেশনের সহসভাপতি জর্ডানের প্রিন্স আলি বিন আল হুসেইন নিশ্চিত করেছিলেন আগেই। কয়েক দিন আগে ফিফা সভাপতি পদে নির্বাচন করার ঘোষণা দিয়েছেন পর্তুগিজ ফুটবল কিংবদন্তি লুইস ফিগো ও ডাচ ফুটবল অ্যাসোসিয়েশন প্রধান মাইকেল ফন প্রাগও। সাবেক ফ্রেঞ্চ ফুটবলার ডেভিড জিনোলা ও ফিফার সাবেক নির্বাহী জেরোম শ্যাম্পানও নির্বাচনে প্রার্থিতা পেশ করেছিলেন, কিন্তু প্রয়োজনীয় সমর্থন না পাওয়ায় আবেদন খারিজ হয়ে যায় তাঁদের। ব্ল্যাটারকে কেউ সরাতে পারেন কি না সেটা জানা যাবে ২৯ মের নির্বাচনে। এএফপি। 	1
আবারও গরহাজির! এই বছরের শুরুতেই একবার অনুশীলনে গরহাজির ছিলেন। তার আগের দিনই লিওনেল মেসিকে বসে থাকতে হয়েছিল বেঞ্চে। এরপর মেসির সঙ্গে কোচ লুইস এনরিকের ‘দ্বন্দ্ব’ নিয়ে কত কথাই যে ডালপালা মেলল! সেই ঘটনার পুনরাবৃত্তি হলো আবার, কালও অনুশীলনে ছিলেন না মেসি। বার্সেলোনা ক্লাব কর্তৃপক্ষ জানিয়েছে, ‘ব্যক্তিগত’ কারণে অনুশীলনে ছিলেন না তিনি। এই সপ্তাহে লা লিগায় বার্সেলোনার কোনো খেলা নেই, সামনের রোববার প্রতিপক্ষ অ্যাথলেটিক বিলবাও। এএফপি। 	1
এবার প্রথম শ্রেণিও বিশ্বকাপের দল থেকে নিজেই সরে দাঁড়িয়েছেন সুনীল নারাইন। বিশ্বকাপ দল থেকে বাদ পড়ে টেস্টকে বিদায় জানিয়েছেন ডোয়াইন ব্রাভো। এবার নিজেদের ঘরোয়া দল ত্রিনিদাদ অ্যান্ড টোবাগোর (টিঅ্যান্ডটি) প্রথম শ্রেণির দল থেকেও নিজেদের প্রত্যাহার করে নিলেন তাঁরা। আরও তিন সিনিয়র ক্রিকেটার কাইরন পোলার্ড, রবি রামপল, কেভিন কুপারও সরে দাঁড়িয়েছেন। ব্রাভো আর প্রথম শ্রেণির ক্রিকেটে খেলবেন না, নারাইন আর কুপার কাজ করবেন বোলিং অ্যাকশন নিয়ে। ক্রিকইনফো। 	1
রেকর্ড কর্নার ২০১৩ সালে ভারতের বিপক্ষে রাঁচিতে আউট হয়েছিলেন ৯২ রানে। গত বছর জিম্বাবুয়ের বিপক্ষে হারারেতে ৯৩, আর বছরের নড়বড়ে নব্বই ‘কোটা’ পূরণ করে ফেললেন বছরের শুরুতেই। পরশু ত্রিদেশীয় সিরিজের ফাইনালে ইংল্যান্ডের বিপক্ষে ৯৫। এখন পর্যন্ত তিন অঙ্কের স্বাদ পাওয়া হলো না গ্লেন ম্যাক্সওয়েলের। তিনবার নড়বড়ে নব্বইয়ে কাটা পড়ে একটিও সেঞ্চুরি করতে না-পারা একমাত্র ব্যাটসম্যান তিনিই। এই ম্যাচে পরে ৪ উইকেটও নিয়েছেন ম্যাক্সওয়েল। ওয়ানডেতে একই ম্যাচে সেঞ্চুরি ও কমপক্ষে ৪ উইকেট পাওয়ার কৃতিত্ব আছে ১২ জনের। কিন্তু নব্বই ও ৪ উইকেট ম্যাক্সওয়েলই প্রথম। তবে এই প্রথমের চেয়ে ওই ১২ জনের দলে যোগ দিতে পারলেই নিশ্চয়ই বেশি খুশি হতেন ‘ম্যাক্সি’! যেমন খুশি হবেন পরেরবার নব্বইয়ে গেলে তিন অঙ্ক ছুঁতে পারলে!	1
হারে শুরু অস্ট্রেলিয়ায় সাবেক অধিনায়ক অ্যালান বোর্ডারের নামে মাঠ। গ্যালারির একটি অংশ সাবেক বাংলাদেশ কোচের নামে, ‘স্টুয়ার্ট ল স্ট্যান্ড।’ অস্ট্রেলিয়ার বিখ্যাত ক্রিকেট একাডেমিও অ্যাডিলেড থেকে ২০০৪ সালে নিয়ে আসা হয়েছে এখানে। কাল ক্রিকেট অস্ট্রেলিয়া একাদশ নামে যে দলটি বাংলাদেশের বিপক্ষে খেলল, বিশ্বকাপ দলগুলোর তুলনায় সেটি একাডেমি দলের মতোই। সেই দলের কাছে হার দিয়ে শুরু হলো মাঠের ক্রিকেটে বাংলাদেশের প্রস্তুতি। ব্রিসবেনে কাল প্রথম প্রস্তুতি ম্যাচে বাংলাদেশ হেরেছে ৫ উইকেটে। এমনিতে প্রস্তুতি ম্যাচে জয়-হার খুব বড় ব্যাপার নয়। আর বাংলাদেশ দল অস্ট্রেলিয়া যাওয়ার পর এটি তো প্রথম ম্যাচ! তবে গত সপ্তাহ খানেক ধরে এই মাঠেই অনুশীলন করে আসছে বাংলাদেশ দল। প্রতিপক্ষ দলটিও একদম আনকোরা। সেই দলের কাছেই খুব একটা পাত্তা না পাওয়া প্রশ্ন ও সংশয়ের জন্ম দেয় বটে! প্রস্তুতির জন্য দুদলই খেলিয়েছে ১৩ জন, ব্যাটিং-বোলিং করেছে ১১ জন করে। বাংলাদেশের ব্যাটিংয়ে নেমেছিলেন যেমন আটজন স্পেশালিস্ট ব্যাটসম্যান। তবু গড়া হয়নি বড় স্কোর। বাংলাদেশের হারার ম্যাচে জিতলেন কেবল মুমিনুল হক। ওই কন্ডিশনে খেলার সামর্থ্য নিয়ে প্রশ্ন তাঁর সঙ্গী, লড়াই করছেন একাদশে জায়গা নিয়ে। প্রথম সুযোগেই জোর দাবি জানিয়ে রাখলেন। ৬৫ বলে ৩ চার ও ১ ছক্কায় করেছেন ৫২। আউট হননি, পরের ব্যাটসম্যানদের সুযোগ দিতে তুলে নেওয়া হয়েছিল মুমিনুলকে। অথচ পরে দল গুটিয়ে গেছে ২৬ বল আগেই! তামিম ইকবাল এখনো চোট কাটিয়ে ফেরার অপেক্ষায়। খেলবেন না পরের প্রস্তুতি ম্যাচেও। ওপেনিংয়ে এনামুল হকের সঙ্গী তাই সৌম্য সরকার। এনামুলের বিদায়ে ভেঙেছে ২৬ রানের উদ্বোধনী জুটি। ২ চার ও ১ ছয়ে ৪৭ বলে ৩৩ সৌম্য। তৃতীয় উইকেটে মুমিনুল ও মাহমুদউল্লাহ রান বাড়িয়েছেন বলের সঙ্গে পাল্লা দিয়ে। ৯১ বলে ৮৫ রানের জুটি ভেঙেছে মাহমুদউল্লাহর (৫৫ বলে ৪২) বিদায়ে, ৩০ ওভারে দল তখন দেড় শর দোরগোড়ায়। এরপর মুমিনুলকে তুলে নেওয়া, এক ছক্কায় ১৪ রান করে সাকিবের বিদায়। বাংলাদেশ তবু দুই শ তুলে ফেলে ৩৮ ওভারে, হাতে ৫ উইকেট। তিন শর কাছাকাছি যাওয়া খুবই সম্ভব মনে হচ্ছিল তখন। অথচ উল্টো ২৫ রানে শেষ ৫ উইকেট হারিয়ে বাংলাদেশ দল গুটিয়ে গেল ২৩১ রানেই! সেটাও সাব্বির রহমানের কল্যাণে, ৪ চার ও ১ ছক্কায় ২৯ বলে করেছেন ৩১। ক্রিকেট অস্ট্রেলিয়া দলে মোটামুটি পরিচিত ক্রিকেটার বলতে অ্যাশটন টার্নার, জেমস মিউরহেড ও ক্রিস লিন। লেগ স্পিনে মিউরহেড পেয়েছেন একটিই মাত্র উইকেট, ৪ রানে ফিরেছেন লিন। কিন্তু অধিনায়ক টার্নার ঠিকই দারুণ এক ইনিংস খেলে জিতিয়েছেন দলকে। মাশরাফি ও রুবেল ক্রিকেট অস্ট্রেলিয়ার ২ উইকেট তুলে নিয়েছিলেন ১৯ রানে। কিন্তু তৃতীয় উইকেটে ওপেনার জিমি পিয়ারসেনকে নিয়ে ১২৯ বলে ১৩১ রানের জুটি গড়েন টার্নার। সদ্য সমাপ্ত বিগ ব্যাশে ব্রিসবেন হিটের হয়ে ৮ ম্যাচে মাত্র একটি ফিফটি করা পিয়ারসন ৭৮ করেছেন ৭৬ বলে। ৫ ছক্কায় ৭৮ করে টার্নার যখন ফিরলেন, ম্যাচে ফিরেছিল খানিকটা রোমাঞ্চও। রান ছিল ৫ উইকেটে ১৭৫। কিন্তু ষষ্ঠ উইকেটে অবিচ্ছিন্ন ৫৭ রানে উইলিয়াম বোসিস্টো ও বেন ম্যাকডারমট দলকে জিতিয়ে দেন ৪০ বল আগেই। দ্বিতীয় প্রস্তুতি ম্যাচ আগামীকাল, যে ম্যাচে খেলার কথা মাইকেল ক্লার্কের। প্রস্তুতি ম্যাচ স্কোর বাংলাদেশ: ৪৫.৪ ওভারে ২৩১ (সৌম্য ৩৩, এনামুল ১১, মুমিনুল ৫২, মাহমুদউল্লাহ ৪২, সাকিব ১৪, মুশফিক ১৯, সাব্বির ৩১, নাসির ৩, মাশরাফি ২, সানি ১, রুবেল ০*; মুডি ৩/৩৫, কনওয়ে ২/৩৫, ফন ডার গাগটেন ১/২১, টার্নার ১/৩০, মিউরহেড ১/৫৩, গ্রেগরি ১/৫৫); ক্রিকেট অস্ট্রেলিয়া একাদশ: ৪৩.২ ওভারে ২৩২/৫ (পিয়ারসন ৭৮, মরগান ১, লিন ৪, টার্নার ৭৮, উইলস ১০, বোসিস্টো ৩১*, ম্যাকডারমট ২৫*; রুবেল ২/৩২, সাকিব ১/২৭, মাশরাফি ১/৩২, তাসকিন ১/৩৪, সানি ০/৩৩, তাইজুল ০/৫৬, মাহমুদউল্লাহ ০/১০, সাব্বির ০/৫)।	1
ফিনিশার নাসিরকে দেখুক বিশ্বকাপ তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা বিশ্বকাপ দল ঘোষণার আগে হয়তো সবচেয়ে বেশি আলোচনা ছিল আমার আর নাসিরের থাকা না-থাকা নিয়ে। দল ঘোষণার পর পরও তাই। নিজের কথা এখানে বলতে চাই না। তবে নাসিরকে দেখে আমি দারুণ খুশি হয়েছি। রিয়াদের ক্ষেত্রেও আমি লিখেছি, অভিজ্ঞতা কেনা যায় না। নাসির হয়তো অতটা অভিজ্ঞ নয়। তবে কয়েক বছর ধরেই তো খেলছে। তার চেয়ে বড় কথা আন্তর্জাতিক অঙ্গনে সাফল্য পেয়েছে। বড় দলের বিপক্ষে, চাপের মধ্যে কীভাবে সফল হতে হয়, সেটা ও জানে। বিশ্বকাপের মতো আসরে এমন ক্রিকেটারের খুব প্রয়োজন। নাসিরের খারাপ সময়টা নিয়েও অনেক কথা হয়েছে। অনেকে অনেক কারণ বের করেছে। আমি মনে করি, খারাপ সময়টা ছিল স্রেফ ক্রিকেটীয় ব্যাড প্যাচ। সব ক্রিকেটারেরই সেটা আসে। হ্যঁা, খারাপ সময়ে অনেক টেকনিক্যাল খুঁত চোখে পড়ে অনেকের। কিন্তু অনেকেই ভুলে যায়, ওই তথাকথিত খুঁত নিয়েই সে সফল হয়েছে আগে! নাসির কিন্তু ওর মতো খেলেই আবার ফর্মে ফিরেছে। টেকনিক্যাল কোনো কাজ করে থাকতে পারে, কিন্তু তেমন কিছু চোখে পড়েনি। বড় কোনো পরিবর্তন আনেনি, সেটা নিশ্চিত। হতে পারে, টেকনিক্যালি নিখুঁত নয় বলে হয়তো খারাপ সময় একটু দীর্ঘ হয়েছে। চারপাশে এসব নিয়ে অনেক কথা হয় বলে মাথায় সেগুলো কাজ করে। কাজ তখন আরও কঠিন হয়ে ওঠে। নাসিরও ওই চাপটা অনুভব করেছে। মনে আছে আমার, একদিন ড্রেসিং রুমে আমাকে বলেছিল, ‘রাজ ভাই, কি হচ্ছে এসব বলুন তো? যাই করি, যত কিছু চেষ্টা করি, কিছুই তো ঠিক হয় না।’ ওকে তখন সাহস দিয়েছি। রিয়াদের মতো নাসিরও শুরুর দিকে একটু তাড়াহুড়ো করেছে ফর্মে ফিরতে। ক্রমাগত খারাপ করার পর হয়তো দল থেকে বাদ পড়ার ভয় চেপে বসেছিল। সেটাও পারফরম্যান্সে প্রভাব ফেলেছে। সেই সময় ওর বক্তিগত জীবন নিয়েও অনেক কথা হয়েছে। এই ব্যাপারটি আমার কাছে খুবই খারাপ লাগে। কারও পেশাদারি জীবন আর ব্যক্তিগত জীবন এক করে দেখা ঠিক নয়। আর খারাপ সময়ে এসব নিয়ে কথা হলে সেটা ক্রিকেটারের জন্য খুব ভালো কিছু হয় না। বরং খারাপ সময়ে সমর্থন আরও বেশি প্রয়োজন। যাই হোক, বাদ পড়ার পর খোলামনে খেলেছে ঢাকা লিগে। রানে থাকার মাঝেই ওকে ফেরানোয় খুব ভালো হয়েছে। ঢাকা লিগের চেয়ে আন্তর্জাতিক ক্রিকেট বা বিশ্বকাপ অনেক কঠিন অবশ্যই। কিন্তু যেকোনো পর্যায়েই অনেক রান করলে আত্মবিশ্বাস থাকে। ক্রিকেটে আত্মবিশ্বাস অনেক সময় জাদুর মতো কাজ করে। নাসির যে এভাবে এত ভালো ব্যাটসম্যান হয়ে উঠবে, শুরুর সময় আমি ভাবতেও পারিনি। আমার ধারণা, আরও অনেকেও এটা ভাবতে পারেনি। একসময় নাসিরের ব্যাটিংয়ের চেয়ে বোলিং বেশি ভালো ছিল। সাত-আটে ব্যাটিং করত, বোলিং করত পুরো। ঢাকা লিগে অনেক ম্যাচে বোলিং ওপেনও করেছে। এমনকি জাতীয় দলে ঢোকার সময়ও মূলত অফ স্পিনিং অলরাউন্ডার হিসেবেই ঢুকেছে। ফিল্ডিং ভালো করত, এটা আরেকটা বড় কারণ ছিল ওকে নেওয়ার। অনেক ক্রিকেটারই আছে, আন্তর্জাতিক ক্রিকেটে এসে নিজের সেরাটা দেখায়। নাসিরও সেই দলে। খেলতে খেলতেই দ্রুত উন্নতি করেছে। আন্তর্জাতিক ক্রিকেটে ওর ধারাবাহিক পারফরম্যান্সে অবাক হওয়া উচিত ছিল। কিন্তু নাসির আমাদের অবাক হওয়ার সময়ও দেয়নি। এসেই এমন খেলতে শুরু করল যে ভালো করাটা প্রত্যাশিতই হয়ে গেল। দ্রুতই হয়ে উঠল আমাদের ফিনিশার। বিশ্বকাপেও আশা করি নাসিরের সেরাটা দেখা যাবে। অনেক ভালো বোলিং আক্রমণের বিপক্ষে রান পেয়েছে ও। অনেক কঠিন পরিস্থিতি থেকে দলকে বাঁচিয়েছে, জয় এনে দিয়েছে। যদিও একাদশে ঢোকা কঠিন, অনেক প্রতিদ্বন্দ্বিতা। কিন্তু অভিজ্ঞতার কারণেই ওকে দেখতে চাই আমি একাদশে। যদি সুযোগ পায়, আমি চাইব ঢাকা লিগের মতোই চাপহীন ভাবে খেলুক। খারাপ করার ভয় যেন না করে। খারাপ সময়টা তো দেখেই ফেলেছে। হারাবার ভয় তাই না করুক। খোলামন নিয়ে যদি খেলতে পারে, বিশ্বকাপ দেখবে সেই ফিনিশার নাসিরকে।	1
পিসিবির প্রতিবাদে বিসিবির সতর্ক প্রতিক্রিয়া পাকিস্তান ক্রিকেট দলের বাংলাদেশ সফর করার কথা আগামী এপ্রিল-মেতে। তবে মাঠের লড়াইয়ের আকাশে অনিশ্চয়তার মেঘ জমছে সিরিজ নিয়ে বিসিবি ও পিসিবির কথার লড়াইয়ে। পিসিবি এই সফরের জন্য সিরিজের লভ্যাংশের ভাগ চাইলেও বিসিবি সেটা দেবে না বলে জানিয়েছেন বিসিবি সভাপতি নাজমুল হাসান। কাল সংবাদ বিজ্ঞপ্তি দিয়ে তাঁর বক্তব্যের প্রতিবাদ জানিয়েছে পিসিবি। শুধু তা-ই নয়, তাদের দাবি—এপ্রিল-মের এই সিরিজটা নাকি পাকিস্তানেরই হোম সিরিজ! বাস্তবতার সঙ্গে বিসিবি সভাপতির বক্তব্যের কোনো মিল নেই বলে দাবি পিসিবির। তাদের বক্তব্য, ২০১১ সালে পাকিস্তান দল বাংলাদেশ সফর করে। দ্বিপক্ষীয় চুক্তি অনুযায়ী সেটার বিনিময়ে ২০১২ সালে বাংলাদেশ দলের পাকিস্তানে যাওয়ার কথা থাকলেও তারা যায়নি। কাজেই বিসিবির কাছে ওই সিরিজটি পাওনা আছে পিসিবির এবং এবারের দুই টেস্ট, তিন ওয়ানডে এবং এক টি-টোয়েন্টির সিরিজটিই সেই ‘বকেয়া’ সিরিজ। পিসিবির দাবি, বাংলাদেশ যেহেতু পাকিস্তানেরই একটি সিরিজ আয়োজন করবে, আয়ের ভাগ তারা চাইতেই পারে। আসন্ন সিরিজটাকে ‘টেকনিক্যালি পাকিস্তানের হোম সিরিজ’ দাবি করে সংবাদ বিজ্ঞপ্তিতে বলা হয়েছে, ‘বাংলাদেশের কাছে পিসিবির খরচের একটা অংশ চাওয়াটা ন্যায়সংগত।’ পিসিবির সংবাদ বিজ্ঞপ্তির প্রতিক্রিয়ায় পাল্টা ‘আক্রমণ’ না চালিয়ে বিসিবি এগোচ্ছে পরিস্থিতি বুঝে। প্রধান নির্বাহী কর্মকর্তা নিজাম উদ্দিন চৌধুরীর বক্তব্য, ‘পিসিবি যেহেতু সিরিজের ব্যাপারে তাদের অবস্থান আনুষ্ঠানিকভাবে জানিয়েছে, আমরা আমাদের বোর্ডে বিষয়টা নিয়ে আলোচনা করেই এ ব্যাপারে পিসিবিকে আমাদের মতামত জানাব।’ অবশ্য নাম প্রকাশ না করার শর্তে বিসিবির এক পরিচালক বেশ জোরালোভাবেই পিসিবির দাবির প্রতিবাদ জানালেন, ‘তারা ভুল কথা বলছে। নতুন নিয়মের এফটিপিতে ২০১২-এর আগের হিসাব-নিকাশ আসার সুযোগ নেই। ২০১২-এর আগের এফটিপির সব দেনা-পাওনা শেষ। এখন যা হওয়ার, বোর্ডগুলোর মধ্যে দ্বিপক্ষীয় আলোচনার ভিত্তিতে নতুন করে হচ্ছে।’ বিষয়টা নিয়ে পিসিবির সঙ্গে বিসিবির ফোন ও ই-মেইলে নিয়মিতই যোগাযোগ হচ্ছে বলে জানা গেছে বোর্ড সূত্রে। চেষ্টা চলছে বিসিবির সভাপতির কিছু কথায় সৃষ্ট বিভ্রান্তি দূর করারও।	1
সিরিজ জয় কিউইদের আঙিনায় বিশ্বকাপ। তার আগে কী দারুণভাবেই না প্রস্তুতিটা সারল নিউজিল্যান্ড। কাল নেপিয়ারে বিশ্বকাপের আগে খেলা শেষ ওয়ানডেতে কেন উইলিয়ামসন ও রস টেলরের সেঞ্চুরিতে ৩৬৯ রানের পাহাড়ে ওঠে নিউজিল্যান্ড। এরপর পাকিস্তানকে ২৫০ রানে অলআউট করে ১১৯ রানের জয়। দুই ম্যাচের সিরিজটা পাকিস্তান হারল ২-০ ব্যবধানে। আর সর্বশেষ তিনটি ওয়ানডে সিরিজই জিতে নিউজিল্যান্ড বুঝিয়ে দিল, ঘরের মাঠে বিশ্বকাপে কেন তারা অন্যতম ফেবারিট। ম্যাচের পর অধিনায়ক ব্রেন্ডন ম্যাককালামের কণ্ঠেও সেই প্রত্যয়, ‘আমরা এখন যেখানে আছি, তা নিয়ে আমি সন্তুষ্ট। শেষের দিকে এসে আমরা নিখুঁত কিছু ম্যাচ খেলেছি। এখন আমাদের চ্যালেঞ্জ হলো বিশ্বকাপেও ধারাবাহিকতাটা ধরে রাখা। প্রস্তুতিটা আদর্শই ছিল তাই (বিশ্বকাপের) বড় মঞ্চে কোনো অজুহাত দেখানোর সুযোগ নেই।’ নিজেদের ওয়ানডে ইতিহাসের পঞ্চম সর্বোচ্চ ইনিংসে সবচেয়ে বড় অবদান ফর্মে থাকা উইলিয়ামসনের। ৮৮ বলে ১৪ চার ও ১ ছয়ে ১১২ রান এই কিউই ব্যাটসম্যানের। সর্বশেষ ১৬ ইনিংসে ১১১৪ রান, বোঝাই যাচ্ছে কী দারুণ ফর্মে আছেন উইলিয়ামসন। নিউজিল্যান্ডের ইনিংসের শেষ দুই বলে বিলাওয়াল ভাট্টিকে ছয় ও চার মেরে সেঞ্চুরি ছোঁয়া টেলর অপরাজিত ছিলেন ৭০ বলে ১০২ রান করে। ৪৯ বলে প্রথম ফিফটিটা করেছিলেন টেলর, পরের ফিফটি এসেছে মাত্র ২১ বলে! নিউজিল্যান্ড শেষ ১০ ওভারে করেছে ১১৬ রান। ঝড়টা বেশি গেছে ভাট্টির ওপর দিয়ে, ১০ ওভারে ৯৩ রান দিয়েছেন এই পাকিস্তানি পেসার। ওয়ানডেতে পাকিস্তানের হয়ে সবচেয়ে খরুচে বোলিংয়ের রেকর্ডটা এখন ওয়াহাব রিয়াজের সঙ্গে যৌথভাবে তাঁরও। উদ্বোধনী জুটিতে ২০.৩ ওভারে ১১১ রান, তাড়া করতে নেমে শুরুটা ভালোই করেছিল পাকিস্তান। তবে ৫৫ রান করে শেহজাদের বিদায়ের পরই ভেঙে পড়ে প্রতিরোধ। হাফিজ ৮৬ রান করলেও পাকিস্তান অলআউট ২৫০ রানে। রয়টার্স, ক্রিকইনফো। সংক্ষিপ্ত স্কোর নিউজিল্যান্ড: ৫০ ওভারে ৩৬৯/৫ (গাপটিল ৭৬, ব্রেন্ডন ম্যাককালাম ৩১, উইলিয়ামসন ১১২, টেলর ১০২*, এলিয়ট ২৮, রনকি ০, নাথান ম্যাককালাম ৯*; ইরফান ২/৫২, ভাট্টি ০/৯৩, আফ্রিদি ১/৫৭, আদিল ১/৬৮, সোহেল ০/৪৭, ইউনিস ০/১৭, শেহজাদ ১/২৯)। পাকিস্তান: ৪৩.১ ওভারে ২৫০ (হাফিজ ৮৬, শেহজাদ ৫৫, ইউনিস ১১, মিসবাহ ৪৫, আফ্রিদি ১১, আকমল ৪, সোহেল ৬, সরফরাজ ১৩, ভাট্টি ৯, আদিল ১, ইরফান ০*; সাউদি ২/৫২, বোল্ট ১/৩৫, ভেট্টোরি ১/৪১, মিলনে ২/৫২, নাথান ২/৩৩, এলিয়ট ২/৩৫)। ফল: নিউজিল্যান্ড ১১৯ রানে জয়ী। সিরিজ: ২ ম্যাচ সিরিজে নিউজিল্যান্ড ২-০তে জয়ী। ম্যান অব দ্য ম্যাচ: কেন উইলিয়ামসন।	1
‘জয়ে অবদান রেখেই খুশি’ মালয়েশিয়া ম্যাচে সহজ সুযোগ হারিয়ে সমালোচিত হয়েছিলেন। শ্রীলঙ্কার বিপক্ষে গোল না পেলেও গোলে অবদান রেখে সেটি পুষিয়ে দিয়েছেন অনেকটাই। দলে নিজের ভূমিকাই বদলে গেছে বলছেন জাহিদ হাসান এমিলি। চলমান বঙ্গবন্ধু কাপসহ নানা বিষয়ে কথা বললেন বাংলাদেশ দলের স্ট্রাইকার শ্রীলঙ্কা ম্যাচটা আপনার ওপর চাপ কমিয়েছে মনে করেন? জাহিদ হাসান এমিলি: একটু চাপ কমিয়েছে বৈকি। মালয়েশিয়ার সঙ্গে সুযোগ নষ্ট করে খারাপ লেগেছে। শ্রীলঙ্কা ম্যাচে গোল না পেলেও জাহিদের ক্রসটা বুক দিয়ে হেমন্তকে নামিয়ে দিলাম, ও দারুণ গোল করল। দলের জয়ে অবদান রাখার একটা তৃপ্তি অবশ্যই আছে। কিন্তু আপনার কাছে দল গোল চায়। সেই গোল তো পাচ্ছেন না। অনেকেই আপনার গোল না পাওয়ার সমলোচনা করেন... এমিলি: দেখুন, একজন স্ট্রাইকার প্রতিদিন গোল পাবে না। আমি এক ম্যাচে খারাপ করে পরের ম্যাচে কী করলাম, সেটাই আসল। আমি দলকে কোনো না কোনোভাবে ঠিকই সহায়তা করছি। দলে আমার ভূমিকা অনেকটাই বদলে গেছে। সেটি কী রকম? এমিলি: একক স্ট্রাইকার হিসেবে আমিই খেলি বাংলাদেশ দলে। কিন্তু আক্রমণে অন্যদের অংশগ্রহণটা সব সময় হয় না। যেমন আক্রমণে জাহিদ ও সোহেল রানা খেলে দুই পাশে। ওরা ক্রস করলে আমি একা পড়ে যাই। ওরা আক্রমণে আসতে পারে না, প্রতিপক্ষের তিন-চার ডিফেন্ডার বলটা পেয়ে যায়। এটা একটা সমস্যা, যা অনেকে সাদাচোখে খেয়াল করে না। শ্রীলঙ্কা ম্যাচে আপনাকেই মাঠের সেরা খেলোয়াড় বলেছেন প্রতিপক্ষ কোচ। তার পরও গোল করার তৃষ্ণাটা নিশ্চয়ই কমে যায়নি আপনার... এমিলি: গোল তো অবশ্যই করতে চাই। কিন্তু চাইলেও অনেক সময় পারি না। এটা সবাইকে বুঝতে হবে। আমি যত দিন জাতীয় দলে খেলব, দলের জয়ের জন্য অবদান রেখে যাব। এটাই আমার প্রতিজ্ঞা। কিন্তু বঙ্গবন্ধু কাপের সেমিফাইনালে উঠতে না পারলে জাতীয় দল ছাড়তে চেয়েছিলেন কেন? এমিলি: দেশের মাটিতে এমন একটা টুর্নামেন্ট হচ্ছে, আমরা সেমিফাইনালে খেলতে পারব না, এটা মন থেকে মানা কঠিন। তাই সালাউদ্দিন ভাইকে আমি আর মামুনুল বলেছিলাম, দলকে সেমিফাইনালে নেবই। নইলে জাতীয় দলই ছেড়ে দেব। এটা আমাদের জেদেরই বহিঃপ্রকাশ। এত দিন জাতীয় দলে ১০ নম্বর জার্সিটা আপনি পরতেন। সেটি কোচ দিয়েছেন হেমন্তকে। খারাপ লাগছে না? এমিলি: ১০ বছর ধরে জাতীয় দলে খেলছি, ১০ নম্বরটা আমার গায়ে ছিল। সেটি কোচ হেমন্তকে দিয়েছেন, এটা কোচের সিদ্ধান্ত। আসলে আমার পজিশনে ৯ নম্বর জার্সিটাই উপযুক্ত। তাই কোচ হয়তো সেটাই দিয়েছেন আমাকে। আপনি পঞ্চাশের বেশি আন্তর্জাতিক ম্যাচ খেলেছেন। গোল মাত্র ১৬-১৭টি। এটা কি পর্যাপ্ত মনে করেন? এমিলি: আমার হিসাবমতে ১৮টি গোল করেছি। আসলে আন্তর্জাতিক ফুটবলে গোল করা অনেক কঠিন। দু-একটা ব্যতিক্রম বাদে গড়পড়তা স্ট্রাইকাররা ৭০-৭৫টি ম্যাচ খেলে হয়তো ৩০-৩৫টা গোল করেন। সে হিসাবে আমার গোটা পঁচিশেক গোল হলে হয়তো ভালো হতো। ভবিষ্যতে প্রত্যাশা অনুযায়ী গোল বাড়াতে পারবেন? এমিলি: এখন আমরা নিয়মিতই আন্তর্জাতিক ম্যাচ খেলছি। এটা অনেক কাজে আসছে। এই ধারা অব্যাহত থাকলে গোল এমনিই আসবে। দেশের মাটিতে বাফুফের আয়োজনে প্রথম আন্তর্জাতিক টুর্নামেন্ট খেলছেন। এটাকে কীভাবে দেখছেন? এমিলি: দারুণ অনুভূতি হচ্ছে। নিজের দর্শকদের সামনে খেলার আনন্দই আলাদা। সালাউদ্দিন ভাই টুর্নামেন্টটা করছেন, এ জন্য তাঁকে অনেক ধন্যবাদ।	1
বার্সা সভাপতিকে আদালতে তলব আসলে কত টাকা দিয়ে নেইমারকে কিনেছে বার্সেলোনা? বিতর্কটা যেন কোনো দিনই শেষ হবার নয়। বার্সেলোনার দাবি ৫৭ মিলিয়ন ইউরো। তবে সেটা পুরো সত্যি নয় বলেই মনে করেন স্পেনের একটি আদালত। ব্রাজিলিয়ান ফরোয়ার্ডকে সই করাতে গিয়ে বার্সা প্রায় ২ দশমিক ৮৫ মিলিয়ন ইউরো কর ফাঁকি দিয়েছে বলে রায় দিয়েছেন মাদ্রিদের আদালতের প্রধান বিচারক পাবলু রুজ। আর এ জন্য অভিযুক্ত করা হয়েছে হোসেপ মারিয়া বার্তোমেউকে। এ বিষয়ে ব্যাখ্যা দিতে ১৩ ফেব্রুয়ারি বার্তোমেউকেও আদালতে ডাকা হয়েছে। এএফপি।	1
পাল্লেকেলেতে বৃষ্টি প্রথম দিন পাল্লেকেলেতে খেলা হয়েছিল ৭৩ ওভার। কিন্তু কাল বৃষ্টির হানায় বাংলাদেশ-শ্রীলঙ্কার দ্বিতীয় যুব টেস্টের দ্বিতীয় দিনে খেলা হলো মাত্র ৭ ওভার। আগের দিনের ৫ উইকেটে ১৬৮ রান নিয়ে দিন শুরু করা বাংলাদেশ অনূর্ধ্ব-১৯ দল আর কোনো উইকেট না হারিয়ে যোগ করেছে আরও ১০ রান। এই ১০ রানই করেছেন ১৬ রানে অপরাজিত সাইফউদ্দিন।	1
জাতীয় স্কুল হকি কাল চুয়াডাঙ্গা ও রাজশাহীতে শুরু হয়েছে জাতীয় স্কুল হকির আঞ্চলিক পর্ব। এতে চুয়াডাঙ্গায় জিতেছে এমএ বারী সরকারি স্কুল, মাগুরা পুলিশ লাইনস স্কুল, মাগুরা সরকারি স্কুল ও চুয়াডাঙ্গা ভিজে স্কুল। রাজশাহীতে জিতেছে পাবনা কোমরপুর স্কুল, রাজশাহী আল হিকমা ও জয়পুরহাট খঞ্চনপুর স্কুল।	1
বদলা চায় আইভরিকোস্ট আফ্রিকান নেশনস কাপের বাছাইপর্বে এই কঙ্গোর কাছেই ৪-৩ গোলে হেরেছিল আইভরিকোস্ট। সেমিফাইনালে আবার মুখোমুখি দুই প্রতিপক্ষ। শোধ নেওয়ার কথাই কি ভাবছে না আইভরিয়ানরা? ট্রফির হিসেবে কঙ্গোই এগিয়ে। আফ্রিকান নেশনস কাপের দুবারের চ্যাম্পিয়ন (১৯৬৮ ও ১৯৭৪) তারা। আইভরিকোস্ট শিরোপা জিতেছে একবারই, ১৯৯২ সালে। তবে নেশনস কাপের গত কয়েকটি আসরের পারফরম্যান্স বিচার করলে আইভরিকোস্টকেই এগিয়ে রাখতে হবে। কঙ্গো সর্বশেষ শেষ চারে খেলেছে ১৯৯৮ সালে। অন্যদিকে গত ১০ বছরে তিনবার (২০০৬, ২০০৮ ও ২০১২) সেমিফাইনালে খেলেছে আইভরি কোস্ট। শক্তির বিচারে এগিয়ে থাকার পরও অবশ্য বাছাইপর্বে কঙ্গোর কাছে ম্যাচটা হেরে গিয়েছিল আইভরিকোস্ট। আজ তাই আইভরিয়ানরা বদলা নিতে মুখিয়ে থাকবে বলেই মনে করেন কঙ্গো কোচ ফ্লোরেন্ট ইবেঙ্গে, ‘বাছাইপর্বে তাদের মাঠে তাদের হারিয়ে আমরা তাদের সম্মানে আঘাত করেছি। দ্রগবা আর ইয়া ইয়া তোরের প্রজন্ম কখনো আমাদের কাছে হারেনি। তারা তো চাইবেই সেই হারের শোধ নিতে। কিন্তু আমরাও তৈরি।’ শুধু শোধ নয়, আইভরিকোস্ট মিডফিল্ডার ম্যাক্স আলাইন গ্রাদেলের চোখ অবশ্য আরও দূরে, ‘আমরা এ টুর্নামেন্টের শেষ পর্যন্ত যেতে চাই। ফিরতে চাই চূড়ান্ত সফলতা নিয়ে।’ এএফপি।	1
ভিভের চোখে বিনোদনদায়ী ১০ অনেকের কাছে তিনিই আক্রমণাত্মক ব্যাটিংয়ের শেষ কথা। টেন্ডুলকার-লারাদের কাছে আদর্শ। যেকোনো ওয়ানডে দল তাঁকে ছাড়া কল্পনাও করা যায় না। সেই ভিভ রিচার্ডস আইসিসি ওয়েবসাইটে লেখা কলামে বেছে নিয়েছেন নিজের পছন্দের ১০ ওয়ানডে ব্যাটসম্যানকে ওয়ানডে ক্রিকেটের পথচলায় কত কত ব্যাটিং-প্রতিভাকেই তো আমরা দেখেছি। তাদের আলাদা করে বেছে নেওয়া বা সঠিক ব্যাটিং অর্ডারে সাজানো খুবই কঠিন, ১০ জনকে বেছে নেওয়া তো বহুদূর! আমি তাই ব্যাটিং অর্ডার নিয়ে ভাবছি না। বেছে নিচ্ছি আমার চোখে শীর্ষ ১০ জনকে, পয়সা খরচ করে দেখতে চাইব যাদের ব্যাটিং। প্রথমেই যে নামটি ভাবনায় আসছে, অবশ্যই শচীন টেন্ডুলকার। এক কথায় বর্ণনা করতে বললে বলব—কিংবদন্তি। এই সেদিন পর্যন্তও যেমন ক্রিকেটার ছিল ও, ওকে ছাড়া কোনো দল গড়া হলে সেটি হবে বিব্রতকর। শচীন সব সময়ই আমার প্রিয় ব্যাটসম্যানদের একজন। শারীরিক আকৃতিতে বড় কিছু ছিল না কিন্তু সব ভালো কিছু তো ছোট প্যাকেজেই আসে! অসাধারণ ব্যাটসম্যান ছিল শচীন। ব্রায়ান লারাকে আামি শচীনের কাতারেই রাখি। ওর ব্যাটিং দেখতেও আমি পয়সা খরচ করতে রাজি, এবং আবার, এবং আবার..বারবার, যতবার প্রয়োজন, ততবার খরচ করতে রাজি। লারার চেয়ে সহজে গ্যাপ বের করতে বিশ্ব ক্রিকেটে আর কোনো ব্যাটসম্যানকে দেখেছি বলে মনে পড়ে না। সেটাও করত খুব দ্রুত, উইকেটে যাওয়ার পরপরই শুরু করত। ওকে যেকোনো ব্যাটিং দলেরই বাইরে রাখা মুশকিল। আরেকজন ক্যারিবিয়ান ব্যাটসম্যানের নাম মাথায় আসছে, ক্রিস গেইল। আমি ওকে বলব বোলারদের দুঃস্বপ্ন। নিজের দিনে দারুণ বিস্ফোরক, যেকোনো পরিস্থিতি ও কন্ডিশনে ম্যাচ জেতাতে পারে একাই। ছন্দে থাকলে প্রতিপক্ষের কাছ থেকে ম্যাচ বের করে আনতে পারে চোখের পলকে। ক্লাইভ লয়েডকেও আমি এই তালিকায় রাখব। আজকের প্রজন্ম হয়তো তাঁর ব্যাটিং দেখেনি, কিন্তু তাঁর ব্যাটিং আমার চোখে লেগে আছে। বিশ্বকাপের ফাইনালে সেঞ্চুরি করতে পারা দারুণ এক অর্জন। অন্য অনেকের মতো তাঁর হয়তো গন্ডায় গন্ডায় ওয়ানডে সেঞ্চুরি নেই, কিন্তু বিশ্বকাপ ফাইনালে একটি সেঞ্চুরিও অন্য অনেক সেঞ্চুরির চেয়ে বেশি। সেটাও ক্লাইভ করেছিল দলকে নেতৃত্ব দিয়ে! এই ভাবনাতেই চলে আসছে আরেকজন ব্যাটসম্যান, রিকি পন্টিং। বিশ্বকাপ ফাইনালে সেঞ্চুরি করেছে রিকিও, তবে সেটাই ওকে বেছে নেওয়ার একমাত্র কারণ নয়। রিকির একটা অসাধারণ ব্যাপার হলো, ক্রিকেট বইয়ের সব শটই খেলতে পারত, কিন্তু গ্যাপে বল পাঠিয়ে এক-দুই নেওয়ার কাজটিও পারত দারুণভাবে। চার-ছয় যখন হচ্ছে না, খুব সহজেই স্ট্রাইক বদলাতে পারত নিয়মিত। তিন নম্বর ব্যাটসম্যানের জন্য এটি বড় এক গুণ। এ ধরনের ব্যাটসম্যানকে বেঁধে রাখা মুশকিল। পন্টিংয়ের সতীর্থ ম্যাথু হেইডেন ছিল ভীতি-জাগানিয়া এক ব্যাটসম্যান। পেশিশক্তির প্রদর্শনী আর খুনে ব্যাটিংয়ে মিডল অর্ডারদের জন্য খেলাটা দারুণভাবে তৈরি করে দিত। নিজের কাজ ঠিকঠাক করার পাশাপাশি পরের ব্যাটসম্যানের কাজটাও অর্ধেক করে দিত। আগ্রাসী ব্যাটিংয়ে ইনিংসের সুর গেঁথে দিত হেইডেন, সেটাও দারুণ ধারাবাহিকভাবে। টপ অর্ডারে হেইডেন ঘরানারই আরেক ব্যাটসম্যান বীরেন্দর শেবাগ। ও নির্ভর করত চোখ আর হাতের সমন্বয়ের ওপর। ছন্দে থাকলে যেকোনো বিরক্তিকর আক্রমণ ধ্বংস করে দিত মুহূর্তেই। ওর ব্যাটিং দেখলে মনে হতো এর চেয়ে সহজ কাজ আর নেই। তারপর অবশ্যই মিস্টার ক্রিকেট, মাইক হাসি! প্রতি মুহূর্তেই রান করার অসাধারণ গুণ ছিল ওর। দল ভালো অবস্থায় থাকুক বা খারাপ, রান করবেই। উইকেট, কন্ডিশন, দলের অবস্থা, সব দ্রুত বুঝে নিয়ে সে অনুযায়ী খেলত। থিতু হয়ে গেলে সেটার মূল্য চুকিয়ে ছাড়ত। এই সময়ের অলরাউন্ড এক ব্যাটসম্যান এবি ডি ভিলিয়ার্স। কখনো কখনো ওর ব্যাটিং দেখলে মনে হয়, আমি নিজেকেই দেখছি! উইকেটে সব সময়ই স্বচ্ছন্দ উপস্থিতি। ওর দারুণ সব শট শুধু আমাকে নয়, বিনোদন জোগায় বিশ্বজুড়ে ক্রিকেট ভক্তদের। ওর ব্যাটিংয়ের ধরন আমি দারুণ পছন্দ করি। এই সময়ের আরেকজন, বিরাট কোহলিকেও রাখছি আমি। অনেকেই অবাক হতে পারে ওকে বেছে নেওয়ায়। বয়সে এখনো তরুণ, আরও অনেক ক্রিকেট সামনে পড়ে আছে। কিন্তু ওয়ানডেতে বিরাট এখনই কিংবদন্তির পর্যায়ে এবং তাতে কোনো সন্দেহই নেই। এই বয়সেই ওয়ানডে সেঞ্চুরি সংখ্যা টেস্টের চেয়ে বেশি। ওয়ানডেতে ওর আগ্রাসী ব্যাটিং আমার ভালো লাগে। ও আরও অনেক উন্নতি করবে, ঝুলিতে আসবে আরও অনেক অনেক অর্জন। বিনোদনদায়ী ১০ শচীন টেন্ডুলকার, ব্রায়ান লারা, ক্রিস গেইল, ক্লাইভ লয়েড, রিকি পন্টিং, ম্যাথু হেইডেন, বীরেন্দর শেবাগ, মাইক হাসি, এবি ডি ভিলিয়ার্স, বিরাট কোহলি।	1
ক্রুইফের সমর্থন ফিফা সভাপতি পদে লড়বেন সেপ ব্ল্যাটারের প্রতিদ্বন্দ্বী হিসেবে। হল্যান্ডের ফুটবল অ্যাসোসিয়েশনের প্রধান মাইকেল ফন প্রাগ এরই মধ্যে বেলজিয়াম, সুইডেন, রোমানিয়ার মতো দেশগুলো থেকেও সমর্থন পেয়েছেন। এবার পাশে পেলেন পুরোনো বন্ধু ইয়োহান ক্রুইফকেও, ‘সে যদি আমার সমর্থন চায়, অবশ্যই পাবে।’ এএফপি।	1
শত শত নিজেদের ইতিহাসের পঞ্চম ওয়ানডেতেই প্রথম সেঞ্চুরির দেখা পেয়েছিল নিউজিল্যান্ড। ১৯৭৪ সালে ক্রাইস্টচার্চে অস্ট্রেলিয়ার বিপক্ষে সেঞ্চুরি পাওয়া কেন ওয়াডসওর্থ ছিলেন ওয়ানডে সেঞ্চুরি পাওয়া তৃতীয় ব্যাটসম্যান। ১৯৭৬ সালে মাত্র ২৯ বছর বয়সেই মারা যাওয়া ওয়াডসওর্থের দেখানো পথে কাল নিউজিল্যান্ডের হয়ে শততম ওয়ানডে সেঞ্চুরিটি পেলেন রস টেলর। টেলরের ইনিংসের শেষ বলে পাওয়া এই সেঞ্চুরিতে ওয়ানডে সেঞ্চুরির সেঞ্চুরি পাওয়া অষ্টম দল হলো নিউজিল্যান্ড। সেঞ্চুরির সেঞ্চুরি পেতে কিউইদের খেলতে হলো ৬৭৩ ম্যাচ। এই তালিকায় ২২৪ সেঞ্চুরি নিয়ে সবার ওপরে ১৯৮৩ সালে প্রথম সেঞ্চুরি পাওয়া ভারত। ১৮৪ সেঞ্চুরিতে দুইয়ে অস্ট্রেলিয়া। এ ছাড়া পাকিস্তান (১৬৬), ওয়েস্ট ইন্ডিজ (১৫৪), শ্রীলঙ্কা (১৪৯), দক্ষিণ আফ্রিকা (১৪১) ও ইংল্যান্ড (১২১) এক শর বেশি সেঞ্চুরি পেয়েছে। বাংলাদেশের ব্যাটসম্যানরা ২৮ সেঞ্চুরি নিয়ে আছে দশে। জিম্বাবুয়ের সেঞ্চুরি ৪৭টি।	1
সেরাদের সেরা হয়ে ফিরুক মুশফিক তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা বয়সে মুশফিক আমার চেয়ে বেশ ছোট। তবে দুজনের আন্তর্জাতিক ক্রিকেটের শুরু কাছাকাছি সময়েই। আমার দুই বছর পর ওর ওয়ানডে অভিষেক। তবে ওর টেস্ট অভিষেক আবার আমার বছর খানেক আগেই। আমাদের শুরু ও এগিয়ে চলা তাই বলা যায় প্রায় একসঙ্গেই। ছোটখাটো একটা ছেলে, ‘বেবি ফেস’ ছিল। হাসলেও মনে হতো একটা পিচ্চি। ছোটখাটো গড়নের। কিন্তু ক্রিকেটার হিসেবে বিশাল। আমি বলব এ মুহূর্তে দেশের এক নম্বর ব্যাটসম্যান। আর দলের সেরা ব্যাটসম্যান যদি হয় কিপার, দলের জন্য সে অমূল্য সম্পদ। শুরুর দিকে জায়গা পাকা করতে বেশ লড়তে হয়েছে ওকে। পাইলট (খালেদ মাসুদ) ভাই তখনো খেলছিলেন। ২০০৭ বিশ্বকাপ দিয়েই সম্ভবত পাকাপাকিভাবে জায়গাটা নিজের করে নিল। ওই বিশ্বকাপের দলে ওকে রাখা নিয়েও তখন অনেক আলোচনা হয়েছিল। এটাই ওকে আরও জেদি করে তুলেছিল ভালো করতে। পাইলট ভাইয়ের চেয়ে ভালো বা যোগ্য কি না, এসব নয়। ওর ভাবনা ছিল নিজেকে প্রমাণ করার। বিশ্বকাপে প্রথম ম্যাচেই তো দারুণ পরিণত এক ইনিংস খেলে দলকে জেতাল ভারতের বিপক্ষে। এরপর আর জায়গা নিয়ে প্রশ্ন ওঠেনি। এই দুটি ব্যাপার ওর মধ্যে আগে থেকেই ছিল—জেদ ও পরিণতিবোধ। ১৬ বছর বয়সে লর্ডসে টেস্ট অভিষেক হলো, সেটার পেছনে বড় কারণ ছিল ব্যাটিং টেকনিক ও পরিণতিবোধ। আর অসম্ভব জেদি ছেলে, চরিত্রের এই দিকটিকে কাজে লাগায় ইতিবাচকভাবে। কোনো কিছু করবে বলে ঠিক করলে সেটা না করা পর্যন্ত হাল ছাড়ে না। সে জন্যই আজকের পর্যায়ে আসতে পেরেছে। মুশফিকের ক্যারিয়ার আমার মনে হয়, যেকোনো কারও জন্যই হতে পারে আদর্শ। সম্ভাবনাময় এক ক্রিকেটার থেকে আস্তে আস্তে অধিনায়ক, দলের বড় ভরসা হয়ে ওঠা। ধাপে ধাপে এগিয়েছে ও, প্রতিটি পর্যায় পার হয়েছে এক এক করে। এবং খুব ভালোভাবে। প্রতিটি ধাপ ছিল দারুণ সাজানো-গোছানো। যেন লিখিত চিত্রনাট্য, এটার পর ওটা হবে, তারপর ওটা...। ভাববেন না ভাগ্যের জোরে পেয়ে গেছে। বরং ভাগ্য গড়ে নিয়েছে নিজের মতো করে। পরিশ্রম ও নিষ্ঠা দিয়ে। তামিম ও মুমিনুলের ক্ষেত্রে যেটা বলেছি, একেকটা নির্দিষ্ট শট নিয়ে ঘণ্টার পর ঘণ্টা কাজ করে, লক্ষ্য ঠিক করে এগোয়, মুশফিকও সেটি করে। সবচেয়ে বেশি। কাউকে ছোট না করেই বলছি, দলের সবচেয়ে পরিশ্রমী ক্রিকেটার মুশফিক। কিপার-ব্যাটসম্যান বলে এমনিতেও বেশি প্র্যাকটিস করতে হয় ওকে। তবে শুধু ব্যাটিং নিয়েও যেকোনো কারও চেয়ে বেশি কষ্ট করে। সংবাদমাধ্যমের কল্যাণে অনেকেই জানেন, মুশফিক কখনোই ঐচ্ছিক অনুশীলন মিস করে না। আর এমনিতেও দলের সঙ্গে অনুশীলনেও কখনো দেখবেন না এক মুহূর্ত বসে আছে। দলের বাইরে নিজের মতো করে খাটে তো বটেই, সৎভাবে পরিশ্রম করে। নিজেকে ফাঁকি দেয় না। সেটার পুরস্কারও পেয়েছে, পাচ্ছে। প্রতিভা আর টেকনিক মুশফিকের সহজাত। কিন্তু শুরুর দিকে অত বেশি শট ছিল না হাতে। আর এখন দেখুন, আমি তো বলব, মুশি এখন দেশের সবচেয়ে হার্ড হিটিং ব্যাটসম্যান। ওর এই উন্নতিটা সবচেয়ে লক্ষণীয় ও বিস্ময়কর। লম্বা ইনিংস তো খেলতে পারেই, প্রয়োজনে ঝড় তুলতে পারে যেকোনো সময়। নিজের জোনে বল পেলে গ্যালারিতে পাঠিয়ে দেয়। অনেক জোর ওর হাতে। কিপিংয়েও আগের চেয়ে উন্নতি করেছে। পরিণতিবোধের কথা বলেছি। মজার ব্যাপার হলো, ওর চরিত্রের একটা বিপরীত দিকও আছে। প্রচণ্ড আবেগপ্রবণ। নিজের বা দলের কোনো কিছু ঠিকঠাক না হলেই গম্ভীর, মনমরা হয়ে যায়। চোখে পানি চলে আসে। টপাটপ পানি পড়তেও দেখেছি। মনে হচ্ছে, গত কিছুদিনে অবশ্য নিজেকে সামলাতে শিখেছে। সবকিছু ঠিকঠাক গেলে এই বিশ্বকাপে ওরই অধিনায়ক থাকার কথা ছিল। স্বপ্নও দেখেছিল নিশ্চয়ই। তবে ওকে খুব ভালো করে চিনি বলেই জানি, এটা নিয়ে ওর মনে কোনো খেদ থাকবে না। দল-অন্তঃপ্রাণ ছেলে, নিজেকে উজাড় করে দিয়েই খেলবে। উইকেটের পেছন থেকে অধিনায়ক মাশরাফিকে যতটা সম্ভব সহায়তা করবে। আনুষ্ঠানিকভাবে নেতা না হলেও সিনিয়র ক্রিকেটার হিসেবে নেতৃত্বে ভূমিকা রাখবে। সংবাদমাধ্যমে দেখলাম, মুশফিক বলে গেছে বিশ্বকাপে দারুণ কিছু করতে চায়। সেই সামর্থ্য ওর ভালোমতোই আছে। সেরা ব্যাটসম্যান যেহেতু, দল ও গোটা দেশও তাকিয়ে থাকবে। তবে আমি বলব, এসব নিয়ে যেন খুব বেশি না ভাবে। নিজের মতো স্বাভাবিক খেলে। খুব বেশি সামনে না তাকিয়ে প্রতিটি ম্যাচ আর পরিস্থিতি বুঝে খেলে। এখনই মুশফিক বিশ্বের সেরা কিপার-ব্যাটসম্যানদের একজন। বিশ্বকাপ থেকে ফিরুক সেরাদের সেরা হয়ে!	1
আজ বাংলাদেশের সামনে ক্লার্ক অস্ট্রেলিয়ায় বাংলাদেশ দল কেমন আছে, সেটা নিয়ে শুধু বাংলাদেশে নয়, অস্ট্রেলিয়ান সংবাদমাধ্যমেরও দেখা যাচ্ছে অনেক কৌতূহল! ব্রিসবেনের কুইন স্ট্রিট মলে ক্রিকেটাররা কতটা মুক্ত বিহঙ্গের মতো ঘুরে বেড়াচ্ছেন কিংবা ক্যাক্সটন স্ট্রিটের গ্যামব্যারোস স্টেক হাউসে গিয়ে কে কী খেলেন, তাদের কাছে চলে যাচ্ছে সব খবরই। দৈনিক কুরিয়ার মেইল তো এ নিয়ে মজা করে একটা প্রতিবেদনও লিখেছে। ভক্ত-সমর্থকদের বাড়তি কৌতূহল আর অটোগ্রাফের জন্য পিছু নেওয়ার কারণে দেশে নিজেদের মতো করে ঘুরে বেড়ানোর সুযোগ কমই পান বাংলাদেশ দলের ক্রিকেটাররা। সে তুলনায় ব্রিসবেনে তাঁরা বেশ স্বাধীন আছেন। কুরিয়ার মেইল প্রতিবেদনে সাকিব আল হাসানের উদ্ধৃতিও দিয়েছে। তিন ধরনের ক্রিকেটেরই বিশ্বসেরা অলরাউন্ডার যেখানে বলেছেন, ‘ক্রিকেটের প্রতি বাংলাদেশের সমর্থকদের আবেগটা আমাদের ভালো লাগে। তবে অস্ট্রেলিয়াতেও আমরা ভালো সময় কাটাচ্ছি। আর ব্রিসবেনকে তো আমাদের সবারই খুব ভালো লেগেছে।’ অনুশীলন শেষে ক্রিকেটাররা কাল সন্ধ্যায়ও ঘুরতে বের হয়েছিলেন। অবশ্য এই ঘোরার উদ্দেশ্য সবার একসঙ্গে নৈশভোজ। নিজেরা মিলে নদীতীরের একটা রেস্তোরাঁয় বারবিকিউ পার্টি করেছেন সবাই, এমনটাই জানা গেছে দলসূত্রে। মাঠের বাইরের সময়টা ভালো কাটলেও অবশ্য মাঠে এখন পর্যন্ত বাংলাদেশ দলের জন্য ভালো লাগার মতো কিছু ঘটেনি। অ্যালান বোর্ডার মাঠে ক্রিকেট অস্ট্রেলিয়া একাদশের বিপক্ষে প্রথম প্রস্তুতি ম্যাচে হারতে হয়েছে ৫ উইকেটে। আজ একই মাঠে দ্বিতীয় ‘আনঅফিশিয়াল’ প্রস্তুতি ম্যাচ ক্রিকেট অস্ট্রেলিয়া একাদশের বিপক্ষেই। তবে প্রতিপক্ষ দলের খেলোয়াড় তালিকায় পরিবর্তন আছে। সবচেয়ে উল্লেখযোগ্য হলো, হ্যামস্ট্রিংয়ের চোট কাটিয়ে ফেরা অস্ট্রেলিয়ান অধিনায়ক মাইকেল ক্লার্ক খেলবেন এই ম্যাচে। কিছু পরিবর্তন আনতে বাধ্য হচ্ছে বাংলাদেশ দলও। আগের ম্যাচে ফিল্ডিংয়ের সময় অ্যাংকেলে বল লাগায় চোট পেয়েছেন পেসার তাসকিন আহমেদ। অধিনায়ক মাশরাফি বিন মুর্তজাও শরীরের এক পাশে ব্যথা অনুভব করছেন। আজকের ম্যাচে এই দুজনের না খেলার সম্ভাবনাই বেশি। দলের ফিজিওর বিশ্লেষণ, ম্যাচটা খেললে তাদের চোট বেড়ে যেতে পারে। যদিও ব্রিসবেন থেকে কাল টেলিফোনে দলের ম্যানেজার খালেদ মাহমুদ জানালেন, ‘কারও চোটই অত মারাত্মক নয়। কাল (আজ) সকালে যদি তারা ভালো বোধ করে তাহলে অবশ্যই ম্যাচ খেলবে। আর না খেললেও সেটা সতর্কতা হিসেবেই।’ হাঁটুর অস্ত্রোপচারের পর পুনর্বাসন মধ্যে থাকা তামিম ইকবালও যে এই ম্যাচটা খেলবেন না, সেটা তো আগেই জানা। প্রথম প্রস্তুতি ম্যাচের মতো দ্বিতীয় প্রস্তুতি ম্যাচেও লক্ষ্যই একই—কন্ডিশনের সঙ্গে আরও ভালোভাবে মানিয়ে নেওয়া, ভুলত্রুটি শোধরানো এবং ম্যাচটা জেতা। আগের ম্যাচে জয়ের লক্ষ্যটা পূরণ না হলেও কোচ চন্ডিকা হাথুরুসিংহে সেটাকে বড় কোনো সমস্যা মনে করছেন না বলে জানা গেছে। হার-জিতের চেয়ে তাঁর কাছে বড় ম্যাচ অনুশীলন। বেশি মনোযোগ দিতে চান ভুলত্রুটি শোধরানোতেই। আজ যে প্রতিপক্ষ দলে মাইকেল ক্লার্ক খেলবেন, সেটা নিয়েও নাকি আলাদা কিছু ভাবছে না বাংলাদেশ। খালেদ মাহমুদই জানাচ্ছিলেন, ‘মনে হয় না আমাদের কোচ বা খেলোয়াড়েরা ক্লার্কের খেলার বিষয়টা নিয়ে খুব চিন্তিত। আমরা আমাদের পরিকল্পনা নিয়েই বেশি ভাবছি। আমাদের পক্ষে কতটুকু ভালো করা সম্ভব, বোলাররা কীভাবে ভালো করতে পারে বা ব্যাটসম্যানদের কোথায় উন্নতির সুযোগ আছে, এগুলোর ওপরই বেশি মনোযোগ দেওয়া হচ্ছে।’ বাংলাদেশ দলের ব্রিসবেন পর্ব শেষ হয়ে যাবে কালই। পরশু আনুষ্ঠানিকভাবে বিশ্বকাপ অভিযাত্রায় ঢুকে যাবে তারা, চলে যাবে সিডনি। পাকিস্তান ও আয়ারল্যান্ডের বিপক্ষে ৯ ও ১২ ফেব্রুয়ারি অফিশিয়াল প্রস্তুতি ম্যাচ দুটি হবে সেখানেই। তার আগে ব্রিসবেনের অ্যালান বোর্ডার মাঠ থেকেও নিশ্চয়ই ভালো একটা স্মৃতি নিয়ে যেতে চাইবেন মাশরাফি-সাকিবরা। ক্রিকেট অস্ট্রেলিয়া একাদশ: উইল বসিস্ট, মাইকেল ক্লার্ক, হ্যারি কনওয়ে, অ্যালেক্স গ্রেগরি, ডেভিড মুডি, জেরন মরগান, জেমস মিউরহেড, জেমস পিয়েরসেন, নিক স্টিভেন্স, অ্যাস্টন টার্নার, টিম ফন ডার গুগটেন, শন উইলিস।	1
ক্রিকেট থেকে ছুটি বোর্ডার-গাভাস্কার ট্রফিতে তবু লড়ে হেরেছিল ভারত। ত্রিদেশীয় ওয়ানডে সিরিজটায় পারফরম্যান্স হতাশাজনক। কন্ডিশনের সঙ্গে আগে মানিয়ে নেওয়ার কাজটা হয়তো কিছুটা হয়েছে, কিন্তু ত্রিদেশীয় সিরিজের পারফরম্যান্স আত্মবিশ্বাসে একটা বড় ধাক্কাই দিয়েছে ভারতকে। সেটা থেকে তো বেরিয়ে আসতে হবে। কী উপায়? বিশ্বকাপের আগে আর প্রতিযোগিতামূলক ম্যাচ নেই। ক্রিকেট থেকে একটু দূরে সরে গিয়ে তাই মানসিকভাবে একটু চাঙা হওয়ার চেষ্টা করছে ভারতীয় দল। অ্যাডিলেডের টিম হোটেলে চলছে ছুটির আমেজ। ল্যাপটপে নতুন হিন্দি ছবি, কানে ইয়ারফোন গুঁজে পছন্দের হিন্দি গান৷ তার মধ্যে যদি কারও ইচ্ছে হয় তবে হঠাৎ একটা জিম সেশন। ছুটিটা হয়তো আরও একটু জমিয়ে উপভোগ করতে চেয়েছিলেন অধিনায়ক মহেন্দ্র সিং ধোনি। তিন পেসার ইশান্ত শর্মা, ভুবনেশ্বর কুমার আর মোহিত শর্মাকে নিয়ে বেরিয়ে পড়লেন গাড়ি নিয়ে। গন্তব্য অ্যাডিলেড থেকে ১৫০ কিলোমিটার দূরে অ্যাডভেঞ্চার স্পোর্ট পার্ক। কী আছে সেখানে? বোটিং, ফিশিং, ট্রেকিংয়ের জন্য আদর্শ জায়গা। প্রকৃতির সঙ্গে দুই দিন কাটিয়ে আজ আবার দলের সঙ্গে হোটেলে যোগ দেওয়ার কথা ধোনিদের। বিশ্বকাপে ধোনিদের প্রথম ম্যাচটাই অ্যাডিলেডে, চিরপ্রতিদ্বন্দ্বী পাকিস্তানের বিপক্ষে। আগুন ঝরানো ওই ম্যাচ নিয়ে ভারতীয়দের মধ্যে একটা চাপা উত্তেজনা কাজ করছে এখন থেকেই। ওই চাপ কমাতেই নাকি দিন কয়েকের জন্য খেলোয়াড়দের এ রকম নিজের মতো ছেড়ে দিয়েছে ভারতীয় টিম ম্যানেজমেন্ট। অবশ্য সবাই ধোনির মতো এ রকম অ্যাডভেঞ্চারে বেরিয়ে পড়েননি। স্টুয়ার্ট বিনি যেমন সিডনিতে গেছেন তাঁর বোনের সঙ্গে দেখা করতে। শিখর ধাওয়ান মেলবোর্নে বেড়াচ্ছেন স্ত্রী-সন্তানের সঙ্গে। পিটিআই।	1
তিনি প্রস্তুত প্রায় ১৭ বছর ধরে তাঁদের জানাশোনা। প্রশ্নটা যখন মাইকেল ক্লার্কের ফিটনেস নিয়ে, তখন ডানকান কেরের চেয়ে বেশি বলতে পারবেন কমজনই। ক্লার্কের ফিরে আসা অনেকটাই নির্ভর করছে নিউ সাউথ ওয়েলসের এই প্যারামেডিকের ওপর। আর তিনি বলছেন, ক্লার্ক ফিরবেন নির্ধারিত সময়ের আগেই, ‘অনুশীলনের দৃষ্টিকোণ থেকে মাইকেলকে যা করতে বলা হয়েছে, ক্রিকেট অস্ট্রেলিয়ার ফিজিও তাকে যে কর্মসূচি দিয়েছে, আমি তাকে যা করতে বলেছি, সে এর সবকিছুই করেছে। সে সময়সূচি থেকে এগিয়েই আছে।’ কেরের কথা সত্য প্রমাণ করেই যেন বাংলাদেশের সঙ্গে প্রস্তুতি ম্যাচে আজ খেলতে নামবেন ক্লার্ক। যদিও ব্যাটিং আর হালকা ফিল্ডিংয়ের বেশি কিছু করবেন না। তবে এই ফিরে আসাটা সহজ ছিল না মোটেও। অ্যাডিলেড টেস্ট থেকে ছিটকে পড়া ক্লার্ককে প্রায় পৌনে তিন ঘণ্টার এক অস্ত্রোপচারের মধ্য দিয়ে যেতে হয়েছে। কখনো হয়তো সুইমিংপুলে নামতে হয়েছে তীব্র ঠান্ডার মধ্যেই। ঘরের মাঠের বিশ্বকাপে ক্লার্ক দলকে নেতৃত্ব দিতে উন্মুখ হয়ে আছেন বলেও জানিয়েছেন কের, ‘আমার মনে হয় অস্ট্রেলিয়ার হয়ে আবার খেলতে নামার কথা ভেবে সে রোমাঞ্চিত। বিশ্বকাপে নিজের দলকে নেতৃত্ব দেওয়ার সুযোগ কেই-বা হারাতে চায় বলুন? আর বিশ্বকাপের পর সে ওয়েস্ট ইন্ডিজেও যেতে পারবে, তারপর অ্যাশেজেও। অ্যাশেজই হলো চূড়ান্ত লক্ষ্য।’ স্মিথের অধীনে খেলতে আপত্তি নেই বলে জানিয়েছেন ক্লার্ক। তবে ট্রেনার থেকে শুরু করে কোচ, সবারই চাওয়া, ক্লার্ক ফিরে আসুন সময়ের আগেই। নেতৃত্ব দিন বিশ্বকাপে। গোটা অস্ট্রেলিয়ারই হয়তো চাওয়া, এমসিজিতে ক্লার্কের হাতে উঠুক বিশ্বকাপ ট্রফিটা! এএফপি।	1
পাল্লেকেলেতে বৃষ্টির জয় শ্রীলঙ্কায় ক্রিকেট অনেকটা বৃষ্টিরই প্রতিশব্দ। বছরের মাস দুয়েক বাদ দিলে সারা বছরই বৃষ্টির সঙ্গে লড়াই চলে ক্রিকেটের। সেই লড়াইয়ে হার মেনেই ড্র হলো বাংলাদেশ-শ্রীলঙ্কার যুব টেস্টও। পরশু দ্বিতীয় দিনে খেলা হয়েছিল ৭ ওভার। কাল শেষ দিনে খেলা হতে পারল মাত্র ৫.৪ ওভার। দ্রুত রান তোলার তাড়ায় অবশ্য এই সময়েই ৪ উইকেট হারিয়েছে বাংলাদেশ অনূর্ধ্ব-১৯। ৫ উইকেটে ১৭৮ রান নিয়ে দিন শুরু করেছিল দল, ৯ উইকেটে ১৯৬ হতেই আবার বৃষ্টি। হিমেশ রমানায়েকে পেয়েছেন ৪ উইকেট। পরে ইনিংস ঘোষণা ওই রানেই। কিন্তু শ্রীলঙ্কা অনূর্ধ্ব-১৯ ব্যাটিংয়েই নামতে পারেনি। শ্রীলঙ্কা সফরে এটিই ছিল বাংলাদেশের যুবাদের শেষ ম্যাচ। পাঁচ ম্যাচের যুব ওয়ানডে সিরিজ বাংলাদেশ জিতেছিল ৩-২-এ। দুটি যুব টেস্টই হলো ড্র।	1
১৩০ কোটি মানুষের ম্যাচ স্থান: অ্যাডিলেড ওভাল তারিখ: ১৫ ফেব্রুয়ারি একদিকে ভারত, অন্যদিকে পাকিস্তান। ক্রিকেটের শাশ্বত ‘ডার্বি’। যে ম্যাচের দিকে চোখ থাকবে গোটা ক্রিকেট পৃথিবীর। দুই চিরপ্রতিদ্বন্দ্বীর লড়াই এমনিতেই উত্তেজনার পারদ চড়িয়ে দেয়। বিশ্বকাপ হলে তো কথাই নেই। অ্যাডিলেডের ম্যাচটার টিকিট বিক্রি হতে তাই সময় লেগেছিল মাত্র ২০ মিনিট! ম্যাচে কী হলো না হলো, সেটি পরের ব্যাপার। ম্যাচের দু-তিন দিন আগে থেকেই যে উন্মাদনা শুরু হয়, তার কাছে অন্য যেকোনো ম্যাচ মনে হতে পারে নিতান্তই সাধারণ। মাঠে যে ২২ জন খেলেন শুধু তাদের কাছে নয়, দুই দেশের প্রায় ১৩০ কোটি ক্রিকেট-পাগল সমর্থকের কাছেও যেন এটিই মর্যাদার চূড়ান্ত লড়াই। তুঙ্গস্পর্শী এ উত্তেজনার ম্যাচে একসময় মাঠে থাকতেন খেলোয়াড়ের ভূমিকায়। ভূমিকা বদলে এখন ধারাভাষ্যকার হয়েছেন বলে শোয়েব আখতারকে মাঠের সেই স্নায়ুচাপটা নিতে হচ্ছে না। তবে ভারতের একটি টেলিভিশন চ্যানেলে বিশ্বকাপের ওই মহারণ নিয়ে আলাপচারিতায় শোয়েব আখতার জানালেন, ভারত-পাকিস্তান ম্যাচ এখনো তাঁকে একই রকম রোমাঞ্চে ভাসিয়ে নিয়ে যায়। বললেন, ‘এই লড়াই ১৩০ কোটি মানুষকে থমকে দেয়। উত্তেজনাটা হয় অসহনীয় এবং খেলোয়াড়েরাও তাদের প্রচেষ্টা দ্বিগুণ করে দেয়।’ দুই দেশের অনেক পাগল ক্রিকেটপ্রেমী আছেন যাঁরা হয়তো বিশ্বকাপ থেকে তাঁদের প্রিয় দলের আগাম বিদায়ে তেমন কিছু মনে করেন না, যদি তাঁরা প্রতিবেশীদের হারিয়ে দিতে পারেন। শোয়েবের মতোই ধ্রুপদি এই লড়াইয়ে অনেকবার খেলার অভিজ্ঞতা আছে ভারতীয় স্পিনার হরভজন সিংয়ের। তিনিও শোনালেন এ মহারণ নিয়ে তাঁর অভিজ্ঞতা, ‘আমরা জানতাম, পাকিস্তানের কাছে হার মানে সংবাদমাধ্যম আমাদের ঝলসে দেবে আর সমর্থকেরা আমাদের বাড়িতে পাথর ছুড়বে।’ মোহালিতে গত বিশ্বকাপের সেমিফাইনালে পাকিস্তানকে হারানো ভারতীয় দলেও ছিলেন হরভজন। স্মৃতিচারণা করলেন ওই ম্যাচেরও, ‘ড্রেসিংরুমের পরিবেশ সব সময় উত্তেজনায় মোড়া থাকে। সেমিফাইনালে ড্রেসিংরুমে যাওয়ার অনেক আগেই হোটেল রুমে ম্যাচটি নিয়ে চিন্তা শুরু হয়ে গিয়েছিল। যদি হেরে যাই—এই চিন্তায় আগের রাতে আমি ঘুমোতে পারিনি। ভাগ্যক্রমে আমরা ম্যাচটি জিতেছিলাম এবং জেতার পর আবারও আমি ঘুমাতে পারছিলাম না। কারণ এবার আমি ছিলাম আনন্দে আত্মহারা।’ অস্ট্রেলিয়া-নিউজিল্যান্ডের মাটিতে সর্বশেষ বিশ্বকাপের চ্যাম্পিয়ন পাকিস্তান অবশ্য বিশ্বকাপে কখনোই হারাতে পারেনি দুবারের শিরোপাজয়ী ভারতকে। তবে এ গেরোটা এবার কাটবে বলেই আশাবাদী শোয়েব, ‘স্রষ্টার কৃপায় শিগগিরই এটা হতে যাচ্ছে।’ রয়টার্স, আইএএনএস।	1
ম্যাক্সওয়েলকে ওয়ার্নার ত্রিদেশীয় সিরিজে ফাইনালের অলরাউন্ড পারফরম্যান্স তাঁকে বানিয়েছিল ম্যাচসেরা। তবে ব্যাটিংয়ে নড়বড়ে নব্বইয়েই যেন আটকে যাচ্ছেন গ্লেন ম্যাক্সওয়েল। সেদিন শর্ট বলে এই ভিক্টোরিয়ান ব্যাটসম্যানের ওইভাবে আউট হওয়ার ধরন দেখে একটু হতাশই হয়েছেন ডেভিড ওয়ার্নার, ‘তাকে রান করতে দেখাটা আনন্দের। কিন্তু আমাদের হাতে আরও ৯ ওভার ছিল, তখনই সে ওই শটটা খেলল।’ বিশ্বকাপে ম্যাক্সওয়েলকে আরেকটু স্থিতধী হতে বলেছেন তাঁর অস্ট্রেলিয়ান সতীর্থ, ‘তাকে বলার মতো খুব বেশি কিছু নেই। শুধু এটাই বলব, ইনিংসের আগের অংশে তুমি কীভাবে খেলেছ, সেই ভিডিওগুলো আরেকবার দেখো।’ তবে ম্যাক্সওয়েল যে শিখছেন, সেটাও বিলক্ষণ জানেন ওয়ার্নার, ‘সে এই ব্যাপারটা শিখতে শুরু করেছে। একটা বড় ওভার পেয়ে গেলে আপনি অপেক্ষা করতে পারেন। আর তার কাছে এটা শিক্ষার ভালো একটি ধাপ। টি-টোয়েন্টিতে সে কীভাবে ম্যাচ বের করে নিয়ে যেতে পারে, আমরা তো আগেও দেখেছি।’ এখন ম্যাক্সওয়েল ওয়ার্নারের কথা শুনলেই হয়! আইএএনএস।	1
বীরু-যুবির জন্য কাদির গত বিশ্বকাপে বীরেন্দর শেবাগ আর যুবরাজ সিং ভারতের জন্য কী করেছেন, নির্বাচকদের স্মৃতি থেকে সেটি হয়তো হারিয়ে গেছে। অভিজ্ঞ এই দুই কান্ডারিকে রেখেই ভারত এখন অস্ট্রেলিয়ায়। লম্বা একটি জয়হীন সফরের পর এখন তাদের বিশ্বকাপ-অপেক্ষা। তবে বীরু-যুবিকে রেখে যাওয়াটা ভারতের জন্য বিশাল ভুল হয়েছে বলেই মনে করছেন সাবেক পাকিস্তানি লেগ স্পিনার আবদুল কাদির, ‘আমি অবাকই হয়েছিলাম। কিন্তু এশীয় দলগুলোর এই ভুলটা করার প্রবণতা আছে। আপনার দলে শেবাগ যুবরাজের মতো খেলোয়াড় থাকলে তারা শুধু প্রতিপক্ষের বোলারদেরই চাপে ফেলত না, চারজন নিয়মিত বোলারের সঙ্গেও তাদের খেলাতে পারতেন।’ সেমিফাইনালে এবার একটির বেশি এশীয় দলকে দেখছেন না পাকিস্তানের সাবেক ক্রিকেট নির্বাচক, ‘আমার মনে হয় অস্ট্রেলিয়া, নিউজিল্যান্ড, দক্ষিণ আফ্রিকা শেষ চারে পৌঁছাবে। আর শেষ দলটা হবে এশীয়, যদি ইংল্যান্ড তাদের সঙ্গে ভালো খেলতে না পারে।’ পিটিআই।	1
হাসি-শরণ দক্ষিণ আফ্রিকা দল বিশ্বকাপে যায় অন্যতম ফেবারিট হয়েই। এটি নতুন কিছু নয়। তবে বরাবরই ‘চোক’ করে খালি হাতেই ফিরতে হয়েছে তাদের। তবে কোচ রাসেল ডমিঙ্গো এবার আর চান না ইতিহাসের পুনরাবৃত্তি হোক। তাই চাইছেন এমন একজনকে দলের সঙ্গে যুক্ত করতে, যিনি রান তাড়া করার চাপ নেওয়াটা শেখাতে পারবেন তাঁর ছাত্রদের। তাঁর বিবেচনায় মাইকেল হাসিই সেই লোক। মি. ক্রিকেটকেই এ কাজের জন্য যোগ্যতম ভেবে সঙ্গে রাখতে চান তাঁকে! তবে দক্ষিণ আফ্রিকা ক্রিকেটের এক মুখপাত্র বিষয়টি নিশ্চিত করতে গিয়েও ভার ছেড়ে দিয়েছেন কোচের ওপরই, ‘রাসেল (ডমিঙ্গো) বৃহস্পতিবার এই নিয়ে কথা বলবে। দল বিদায় নেওয়ার আগে সে অনেক প্রশ্নেরই উত্তর দিতে পারবে।’ মাইকেল হাসিকে যদি সত্যিই নিতে পারে দক্ষিণ আফ্রিকা, তবে তিনি দ্বিতীয় ইনিংসে কীভাবে রান তাড়া করার চাপ সামলাতে হয়, সেটি নিয়ে মিডল আর লোয়ার-মিডল অর্ডারদের সঙ্গে কাজ করবেন। মি. ক্রিকেটের কল্যাণে এবার কি ‘চোকার’ অপবাদ ঘুচবে দক্ষিণ আফ্রিকার? ইয়াহু নিউজ।	1
সত্যগোপন অপরাধ তো করেছেনই, সেটিকে ধামাচাপা দিতে ব্যবহার করেছেন বান্ধবীকে। কিন্তু শেষ রক্ষা হলো না ডোপিংয়ের জন্য আজীবন নিষিদ্ধ সাইক্লিস্ট ল্যান্স আর্মস্ট্রংয়ের। ২৮ ডিসেম্বর রাতে কলোরাডোর অ্যাসপেনে ড্রাইভ করার সময় পার্ক গড়া দুটি গাড়িকে ধাক্কা দিয়েছিলেন। সংবাদমাধ্যমের শিরোনাম থেকে দূরে থাকার জন্য দুর্ঘটনার দায় নিতে অনুরোধ করেছিলেন বান্ধবী আনা হানসেনকে। পুলিশের কাছে হানসেন স্বীকারোক্তি দিয়েছিলেন, আর্মস্ট্রং মদ্যপান করায় তিনিই গাড়ি চালাচ্ছিলেন। কিন্তু সত্যটা পরে প্রকাশ হয়ে পড়ে। শেষমেশ শিরোনামে তো আসতে হলোই, দুর্ঘটনার পর পুলিশের কাছে রিপোর্ট না-করা এবং বেশি গতিতে গাড়ি চালানোর জন্য মামলারও মুখোমুখি হতে হচ্ছে আর্মস্ট্রংকে। যার শাস্তি ৯০ দিনের জেলের পাশাপাশি ৩০০ ডলার পর্যন্ত জরিমানা। পাপ কখনো চাপা থাকে না—আর্মস্ট্রংয়ের চেয়ে এটা আর কে ভালো বুঝবে! এএফপি।	1
অদ্বিতীয়! ডেভিড ময়েস পারেননি। ম্যানচেস্টার ইউনাইটেডের কোচ হিসেবে লুই ফন গালও সফল হবেন কি না তা সময়ই বলবে। তবে একটা বিষয় পরিষ্কার, ওল্ড ট্রাফোর্ডে স্যার অ্যালেক্স ফার্গুসনের জুতোয় পা গলানোর লোক খুঁজে পাওয়া দুষ্কর। দুষ্কর কী, ক্রিস্টিয়ানো রোনালদোর এজেন্ট হোর্হে মেন্ডেস তো বলেই দিলেন, একমাত্র ঈশ্বরই ফার্গুসনের বদলি খুঁজে বের করতে পারেন! কথাটা হয়তো ঠিক। ৩৮টি ট্রফি আর কে এনে দেবে ইউনাইটেডকে! কিন্তু মেন্ডেসের পরের কথাটাতেই আপনার খটকা লাগতে পারে। ইউনাইটেডের ফার্গির সঙ্গে তিনি তুলনা করেছেন চেলসি কোচ হোসে মরিনহোর। স্বঘোষিত ‘স্পেশাল ওয়ান’ মরিনহো কমপক্ষে আরও দশ বছর স্টামফোর্ড ব্রিজেই থাকবেন জানিয়ে মেন্ডেসের উচ্চারণ, ‘হোসে থাকছেন এটা নিশ্চিত। তিনি হবেন চেলসি ফুটবল ক্লাবের অ্যালেক্স ফার্গুসন।’ মেন্ডেস একসময় হোসে মরিনহোর এজেন্ট ছিলেন। সে কারণেই হয়তো তাঁর এমন মরিনহো-ভক্তি। গোলডটকম।	1
রেফারির দণ্ড ফুটবল ম্যাচ পরিচালনা করা কতটা কঠিন? রাজিন্দ্রপরসাদ সিচুর্নকে জিজ্ঞাসা করেই দেখুন না একবার! মরিশাসের ভদ্রলোক ম্যাচ পরিচালনা করতে গিয়ে শুধু ছয় মাসের জন্য নিষিদ্ধই হননি, তাঁকে জরিমানা গুনতে হবে ৫০ হাজার মার্কিন ডলারও। ঘটনাটা চলতি আফ্রিকান নেশনস কাপের কোয়ার্টার ফাইনালে। গিনি-তিউনিসিয়া ম্যাচের অতিরিক্ত সময়ে পেনাল্টির বাঁশি বাজিয়েছিলেন সিচুর্ন, গোল করে স্বাগতিকেরা ম্যাচও জিতেছে ২-১ গোলে। শুধুই এই পেনাল্টিই নয়, ম্যাচজুড়েই সিচুর্নের রেফারিং প্রশ্নবিদ্ধ ছিল বলে মনে করেন তিউনিসিয়ান ডিফেন্ডার মোহাম্মদ ইয়াকুবি, ‘এটিকে আপনি আর যা-ই বলুন, ফুটবল ম্যাচ বলতে পারেন না।’ ম্যাচ শেষ হওয়ার সঙ্গে সঙ্গেই দাঙ্গা পুলিশ এসে সিচুর্নকে রক্ষা করেছে, তবে আফ্রিকান ফুটবল কনফেডারেশনের (সিএএফ) হাত থেকে নিস্তার পেলেন না! এএফপি।	1
থাই-যুদ্ধ জয়ের ছক থাইল্যান্ড যুব দলটা বেশ দ্রুতগতির। গতিই তাদের মূল শক্তি। একঝাঁক তরুণ একসঙ্গে খেলছেন অনেক দিন ধরে। দারুণ সমন্বয় গড়ে উঠেছে। তবে এই অনূর্ধ্ব-২৩ দলটাকে হারিয়ে বঙ্গবন্ধু কাপের ফাইনালে ওঠার ছকই এখন কষছে বাংলাদেশ। থাইল্যান্ড সিলেটে সিঙ্গাপুরের সঙ্গে ২-০-তে এগিয়ে গিয়েও শেষ পর্যন্ত ৩-২ ব্যবধানে জিতেছে, তাতে জয়ের ক্ষুধাই ফুটে উঠেছিল তাদের খেলায়। বাহরাইনকে ঢাকায় ৩-০ গোলে উড়িয়ে দিয়ে থাইল্যান্ড দেখাল এই টুর্নামেন্টে তারাই সবচেয়ে শক্তিশালী দল। ‘ডেড বল’ পরিস্থিতিতে থাইল্যান্ড বেশ বিপজ্জনক। সিলেটে প্রথম গোলটি কর্নার থেকে হেডে করেছে, ঢাকায় প্রথম গোলটি ফ্রি-কিকে। এটা নোট বইয়ে টুকে নিয়েছেন বাংলাদেশ কোচ লোডভিক ডি ক্রুইফ। অধিনায়ক মামুনুলের চোখেও থাইল্যান্ডের ‘ডেড বল’ পরিস্থিতি ভীতি-জাগানিয়া হতে পারে, ‘ওরা কর্নার, ফ্রি-কিকে বেশ দক্ষ। আমাদের অবশ্যই সতর্ক থাকতে হবে।’ থাই যুবারা নিচে থেকে খেলা গড়েন। জোনাল মার্কিংয়ে তঁাদের আলাদা নজর। মাঝমাঠ থেকে রক্ষণচেরা পাস, অনেক সময়ই এটা ধাঁধায় ফেলে প্রতিপক্ষকে। দুজন মিডফিল্ডার এই পাসগুলোর রূপকার, কাজে লাগান স্ট্রাইকার পাকরন। দুই মিডফিল্ডার আর এক স্ট্রাইকারকে আলাদা পাহারায় তাই রাখতেই হবে। এঁদের আটকানোর দায়িত্বও খেলোয়াড়দের বুঝিয়ে দিয়েছেন ডি ক্রুইফ। কাল বিকেলে শেখ জামাল ধানমন্ডি মাঠে অনুশীলন শেষে মামুনুল সেটাই জানালেন, ‘ওদের তিন খেলোয়াড়কে খেলতে দেব না আমরা। দুই মিডফিল্ডারকে অকার্যকর করে রাখার আলাদা পরিকল্পনা আছে কোচের। এটা আমরা বাস্তবায়ন করবই।’ জিততে হলে গোল চাই। তাই সুযোগ কাজে লাগানোর ব্যর্থতা ঝেঁটিয়ে বিদায় করতে বাড়তি প্রস্তুতি নিচ্ছেন ডি ক্রুইফ। দ্রুত প্রতি-আক্রমণে ওঠার চিন্তা আছে, খেলোয়াড়েরা তাঁর কাছ থেকে তেমন নির্দেশনাই পেয়েছেন। মাঠে তা করে দেখানোর মতো খেলোয়াড়ও কোচের হাতে আছে বলছেন মামুনুল। থাই তরুণদের চেয়ে এমিলি-জাহিদরা অনেক অভিজ্ঞ, আগামীকাল সেমিফাইনালে এটা কাজে লাগাতে চান কোচ। যদি যেতে হয় টাইব্রেকারে, সে জন্য কাল শেষ দিকে হলো স্পটকিক অনুশীলনও। ফাইনালে চোখ রেখে কালকের দিনটি বিশ্রামেই কাটিয়েছে থাইল্যান্ড। তবে ভেতরে ভেতরে তরুণ কোচ ফমরাত চকতাতে বাংলাদেশ দলের অন্দরের খোঁজখবর নেওয়ার চেষ্টা করেছেন। বাংলাদেশের ম্যাচের ভিডিও দেখেছেন, খুঁটিয়ে খুঁটিয়ে বের করছেন স্বাগতিক দলের শক্তি-দুর্বলতা। ফমরাত বলছিলেন, ‘বাংলাদেশের আগের দুটি ম্যাচ আমরা কাটাছেঁড়া করলাম, দেখলাম কে কেমন খেলোয়াড়। ভিডিও সেশনে এসব নিয়েই আমরা কাজ করলাম একটু বেশিই।’ শুরুতে এতটা স্বপ্ন না থাকলেও থাই দলটি এখন চ্যাম্পিয়ন হতে চায়। থাই ক্লাব কাঠামো বাংলাদেশের চেয়ে অনেক উন্নত। জাতীয় দল আহামরি উন্নতি না করলেও শক্তিশালী ক্লাব কাঠামোর সুফলই পাচ্ছে দেশটির বয়সভিত্তিক দল। তারাও কিনা চোখ রাঙাচ্ছে বাংলাদেশ জাতীয় দলকে! চ্যাম্পিয়ন হওয়ার আকাঙ্ক্ষা হঠাৎ জেগে উঠেছে বাংলাদেশেরও। তাই খেলোয়াড়দের ম্যাচে আত্মনিবেদনের ওপরও জোর দিচ্ছেন ডি ক্রুইফ। সংবাদমাধ্যমের সঙ্গে খেলোয়াড়দের কথা বলা বারণ। অনুশীলনে কাল কথা বলতে পাঠিয়েছেন শুধু অধিনায়ককে, নিজে কুলুপ এঁটেছেন মুখে। এমনকি কোচিং স্টাফের সদস্যদের ওপরও জারি করেছেন সেই নিষেধাজ্ঞা। থাইল্যান্ডের এই যুব দলটিকেও হারাতে এসব অবশ্য যথেষ্ট নয়। প্রয়োজন নিজেদের সেরা ফুটবল খেলা, সেই আত্মবিশ্বাসও বাংলাদেশ দল পেয়েছে শ্রীলঙ্কার সঙ্গে দারুণ খেলে। এখন বাংলাদেশ দল ‘ফাইনালে উঠব’ বলে আশার ঘুড়ি ওড়াচ্ছে। সেটি যাতে ভোঁকাট্টা না হয়, তাই দলকে উজ্জীবিত করার চেষ্টা চলছে অনেক। খেলোয়াড়দের সঙ্গে কাল দেখা করেছেন বাফুফে সভাপতি কাজী সালাউদ্দিন। শুধু ফাইনালে ওঠাই নয়, বাংলাদেশ দল চ্যাম্পিয়ন হতে পারেও বলে তিনি আশাবাদী। মালয়েশিয়া যুব দলের সঙ্গে জয়ের জন্য ৩০ লাখ টাকা বোনাস ঘোষণা করেছিলেন, কিন্তু হিতে বিপরীত হয়েছে। সেটি ভেবেই কি না সেমিফাইনালের আগে কাল পর্যন্ত কোনো পুরস্কার ঘোষণা করেননি।	1
দুদলেরই চোখ ফাইনালে ঢাকার বাইরে শুধু সিলেটেই বঙ্গবন্ধু গোল্ড কাপের খেলা হচ্ছে। এ নিয়ে এখানকার দর্শকদের গর্বের শেষ নেই! দুই সেমিফাইনালের প্রথমটি আবার আজ হতে যাচ্ছে ঘরের মাঠে—এটি যেন সিলেটবাসীর বাড়তি পাওনা। না চাইতেই এত প্রাপ্তি সত্ত্বেও দর্শকদের আফসোস রয়ে যাচ্ছে। কয়েকজন তো ফেসবুকের স্ট্যাটাসে জানিয়েই দিলেন, ‘ইশ্, বাংলাদেশ বনাম থাইল্যান্ড ম্যাচটিও যদি সিলেটেই হতো!’ বুঝুন, অবস্থা! এই হলো সিলেটের ফুটবলপ্রেমী দর্শকের উন্মাদনার একটি খণ্ডচিত্র। আগামীকাল বাংলাদেশ বনাম থাইল্যান্ড দ্বিতীয় সেমিফাইনাল ম্যাচটি ঢাকায় হবে। এর আগেই আজকের মালয়েশিয়া বনাম সিঙ্গাপুর প্রথম সেমিফাইনাল শেষে সিলেটবাসী স্বচক্ষে দেখে নেবে কারা যাচ্ছে স্বপ্নের ফাইনালে। এমন মুহূর্তের সাক্ষী হওয়ার সৌভাগ্য তো আর প্রতিদিনই ঘটবে না। তাই দুই চোখে ফুটবল-দ্বৈরথ দেখার লোভে গতকাল দিনভর ফুটবলপ্রেমীরা টিকিটের সন্ধান করেছেন। যদিও জেলা ফুটবল অ্যাসোসিয়েশন সিলেটের সভাপতি মাহি উদ্দিন সেলিম জানান, হরতাল-অবরোধের কারণে অনেক দর্শক টিকিট নিতে পারছে না। এ পর্যন্ত মাত্র ২০ শতাংশ টিকিট বিক্রি হয়েছে। টিকিট পাওয়ার ‘যুদ্ধে’ শামিল হয়েছেন নারী-পুরুষ-তরুণ-যুবক সবাই। আজ খেলা শুরু হওয়ার আগ পর্যন্ত বোধ হয় এমনটাই চলবে। আয়োজকেরা আশা করছেন, হরতাল-অবরোধ সত্ত্বেও গ্যালারিভর্তি দর্শক দেখবে সিলেট স্টেডিয়াম। তা না হয় বোঝা গেল, তবে এত দর্শক কোন দলের পক্ষে আওয়াজ তুলবে? উজ্জীবিত সিঙ্গাপুর নাকি উদ্বোধনী ম্যাচে বাংলাদেশকে হারিয়ে দিয়ে ‘শত্রু’ বনে যাওয়া মালয়েশিয়া? সেটা দর্শকদের একান্তই নিজস্ব ব্যাপার। তবে সব ছাপিয়ে ‘বাংলাদেশ’ শব্দটি যে গ্যালারি মাতাবে সেটি হলফ করেই বলে দেওয়া যায়। গতকাল শীতের বিকেলেও সিলেট বিকেএসপিতে কঠোর অনুশীলনে ঘাম ঝরালেন মালয়েশিয়া ও সিঙ্গাপুর দলের খেলোয়াড়েরা। এর আগে সংবাদ সম্মেলনে দুই দলের অধিনায়ক–কোচই ব্যক্ত করেছেন জয়ের আশা। দুই দলেরই দৃষ্টিসীমায় ফাইনাল। মালয়েশিয়া দলের কোচ রাজিপ বিন ইসমাইল সংবাদ সম্মেলনে বলেছেন, ‘আশা করছি ভালো একটি ম্যাচ হবে। আমরা সতর্ক হয়ে খেলব। খেলা অতিরিক্ত সময়ে গড়াক কিংবা যেকোনো পরিস্থিতিতেই যাক, আমরা সব সময়ই সেরাটা দেওয়ার চেষ্টা করব। গত দুটি ম্যাচ জেতায় আমরা নিজেদের ফেবারিট ভাবতেই পারি।’ সিঙ্গাপুরের কোচ রিচার্ড বকের কণ্ঠে ফাইনালে ওঠার প্রত্যয়, ‘মালয়েশিয়া দলটি অন্য রকম লড়াকু। বিশেষ করে ওদের অধিনায়ক নাজিরুল নাইম। তাই প্রতিপক্ষ দলের অধিনায়ক সম্পর্কে আমাদের খেলোয়াড়েরা সর্বদা সতর্ক থাকবে।’	1
খুলনার অবিশ্বাস্য জয় লক্ষ্য ২৮৪ রান। হাতে ছিল ৬৪ ওভার। কাল শেষ দিনের চা-বিরতি পর্যন্ত খুলনা এগোল হেলেদুলেই। ৩৪ ওভারে ৩ উইকেটে ৭২ রান, শেষ সেশনটা নিরাপদে হেঁটে পার করে দেবে খুলনা, সবাই তাই ভাবছিল। কিন্তু বিকেএসপিতে শেষবেলায় অবিশ্বাস্য ঝড় তুলে তারা কিনা হারিয়েই দিল বরিশালকে! শেষ সেশনে ২১২ ও শেষ ঘণ্টায় ১৪ ওভারে ১৫২ রান তুলে খুলনা জিতে গেল দিনের ১ ওভার হাতে রেখেই। ইমরুল কায়েস ও জিয়াউর রহমানের তাণ্ডবেই অসম্ভবকে সম্ভব করেছে খুলনা। অবিচ্ছিন্ন পঞ্চম উইকেটে মাত্র ৬২ বলে ১২২ রান তুলেছেন ইমরুল-জিয়া। এর ৩৬ রানই আবার কামরুল ইসলাম ও সোহাগ গাজীর শেষ ২ ওভার থেকে নেওয়া। ৫৪তম ওভারে কামরুলকে ছক্কা মেরে রানের খাতা খোলা জিয়া সোহাগকে ছয় মেরে শেষ করেছেন ম্যাচ। মাঝে আরও ৫টি ছয় মারা জিয়া ৩১ বলে করেছেন ৬৫ রান। জুটিতে সমান ৩১ বল খেলে ৪৯ রান করা ইমরুল পেয়ে গেছেন সেঞ্চুরিই। প্রথম ইনিংসের ১৬৬ রানের পর এবার ১৮৩ বলে ৯ চার ও ৪ ছয়ে অপরাজিত ১২৭। জাতীয় লিগে ষষ্ঠ ব্যাটসম্যান হিসেবে জোড়া সেঞ্চুরি পেলেন বিশ্বকাপ দল থেকে বাদ পড়া ইমরুল। এর আগে বরিশালের দ্বিতীয় ইনিংস শেষ হয় ৪০২ রানে। বিকেএসপির ২ নম্বর মাঠে উত্তেজনার পারদ চড়লেও ৩ নম্বর মাঠে রংপুর-সিলেটের ম্যাচটা হয়েছে ড্র। ৪০৮ রানের লক্ষ্যে ব্যাট করা সিলেট দ্বিতীয় ইনিংসে ৬ উইকেটে ৩২৬ রান তুলতেই শেষ হয় খেলা। ফতুল্লায় দিনের প্রথম সেশনেই শেষ হয়েছে দুই ঢাকার লড়াই। ৮ উইকেটে ৩৭৩ রান নিয়ে দিন শুরু করা মহানগর দ্বিতীয় ইনিংসে ৪১১ রানে অলআউট হয়ে হেরেছে ইনিংস ও ২৪ রানে। মিরপুর শেরেবাংলা স্টেডিয়ামে ৯ উইকেটে জিতেছে রাজশাহী। দ্বিতীয় ইনিংসে ২৯৮ রানে অলআউট হয়ে চট্টগ্রাম রাজশাহীর সামনে ৯৭ রানের লক্ষ্য দেয়। তারা লক্ষ্যটা পেরিয়ে যায় ২৫.৪ ওভারেই। সংক্ষিপ্ত স্কোর ঢাকা বিভাগ-ঢাকা মহানগর, ফতুল্লা ঢাকা বিভাগ ১ম ইনিংস: ৫২৫/৯ ডি.। ঢাকা মহানগর: ৯০ ও ১২১.৫ ওভারে ৪১১ (শামসুর ৯২, হায়দার ৬৮, জাবিদ ৫৮*, মেহরাব জু. ৫৭, আসিফ ৫৫, মার্শাল ৫১; জুবায়ের ৪/১৪৩, শুভাগত ৩/৯৭, মোশাররফ ২/৭২, তাইবুর ১/৫৫)। ফল: ঢাকা বিভাগ ইনিংস ও ২৪ রানে জয়ী। ম্যান অব দ্য ম্যাচ: আবদুল মজিদ (ঢাকা বিভাগ)। বরিশাল-খুলনা, বিকেএসপি-২ বরিশাল: ২৭১ ও ১২০ ওভারে ৪০২ (শাহরিয়ার ২১৯, রাব্বি ৭৪, অভিষেক ৩১, নুরুজ্জামান ২৬*; রবি ৩/৫২, মুরাদ ৩/৬৪, রাজ্জাক ৩/১৫৪)। খুলনা: ৩৯০ ও ৬৩ ওভারে ২৮৭/৪ (ইমরুল ১২৭*, জিয়া ৬৫*, মিঠুন ৪৬, তুষার ২০; সোহাগ ৩/১০৯, নাসুম ১/৪১)। ফল: খুলনা ৬ উইকেটে জয়ী । ম্যান অব দ্য ম্যাচ: ইমরুল কায়েস (খুলনা)। রংপুর-সিলেট, বিকেএসপি-৩ রংপুর: ৩৬৭ ৩০১/৮ ডি.। সিলেট: ২৬১ ও ৮৭ ওভারে ৩২৬/৬ (মিলন ৬১*, রাহাতুল ৫৫, রাজিন ৫১, অলক ৫০, এজাজ ২৭*, সায়েম ২৬, রোমান ২২; বিশ্বনাথ ৩/৩০, তানভীর ১/৭০, মাহমুদুল ১/৮৪)। ফল: ড্র। ম্যান অব দ্য ম্যাচ: লিটন দাস (রংপুর)। চট্টগ্রাম-রাজশাহী, মিরপুর চট্টগাম: ২০৯ ও ১০৭.৩ ওভারে ২৯৮ (জসিমউদ্দিন ৬১, নাজিমউদ্দিন ৫৭, নাঈম জু. ৪৯, আল মামুন ৪৩, নূর ৩২, ইরফান ২১, আলাউদ্দিন ২১; মুক্তার ৫/৫৮, শফিউল ৪/৫৬, সানজামুল ১/৩৪)। রাজশাহী: ৪১১ ও ২৫.৪ ওভারে ১০০/১ (মাইশুকুর ৬১*, জুনায়েদ ৩৩*; আলাউদ্দিন ১/২১)। ফল: রাজশাহী ৯ উইকেটে জয়ী। ম্যান অব দ্য ম্যাচ: মুক্তার আলী (রাজশাহী)।	1
তার পরও গার্দিওলা খুব সন্তুষ্ট পরপর দুটি ধাক্কা। বুন্দেসলিগায় বছরে নিজেদের প্রথম ম্যাচটাতেই বায়ার্ন মিউনিখ ৪-১ গোলে হেরেছিল ভলফ্সবুর্গের কাছে। সেই হতাশার মধ্যেই আবারও পয়েন্ট হারাল পেপ গার্দিওলার দল। এবার নিজের মাঠে শালকের সঙ্গে ১-১ গোলে ড্র। দোর্দণ্ড প্রতাপে মৌসুম শুরু করা জার্মান চ্যাম্পিয়নরা কি তাহলে নতুন বছরে এসে খেই হারাল? পরশু রাতে আলিয়াঞ্জ অ্যারেনায় শুরুতেই ধাক্কা খায় বায়ার্ন। ১৭ মিনিটেই ডিফেন্ডার জেরোম বোয়াটেং ডি-বক্সের মধ্যে শালকের মিডফিল্ডার সিডনি স্যামকে ট্যাকল করে লাল কার্ড দেখে মাঠ ছাড়েন। শালকের পাওয়া পেনাল্টিটা রুখে দিয়ে ওই যাত্রায় বায়ার্নকে বাঁচিয়ে দেন গোলরক্ষক ম্যানুয়েল নয়্যার। অবশ্য ১০ জনের হয়েও ৬৭ মিনিটে আরিয়েন রোবেনের গোলে এগিয়ে যায় বায়ার্নই। কিন্তু মিনিট পাঁচেক পরেই শালকের হয়ে সমতা ফেরান বেনেডিক্ট হুভেডেস। তবে পরপর দুই ম্যাচে পয়েন্ট হারালেও দলের পারফরম্যান্স নিয়ে বিন্দুমাত্র অসন্তুষ্টি নেই বায়ার্ন কোচ গার্দিওলার, ‘আমি শুধু সন্তুষ্ট নই, আমি খুবই, খুবই সন্তুষ্ট। হ্যাঁ, ৩ পয়েন্ট চেয়েছিলাম, সেটা পাইনি। কিন্তু প্রায় ৭০ মিনিট শালকের সঙ্গে একজন কম নিয়ে খেলা সোজা কথা নয়। ম্যাচ আমাদের নিয়ন্ত্রণে ছিল এবং সুযোগও আমরাই বেশি পেয়েছি। ভলফ্সবুর্গের সঙ্গে ম্যাচের চেয়েও এই ম্যাচে অনেক ভালো খেলেছি।’ একই রাতে এফএ কাপের চতুর্থ রাউন্ডের দ্বিতীয় লেগে কেমব্রিজ ইউনাইটেডকে ৩-০ গোলে হারিয়েছে ইংলিশ প্রিমিয়ার লিগের সবচেয়ে সফল দল ম্যানচেস্টার ইউনাইটেড। প্রথম লেগে দুর্বল এ দলটির সঙ্গেই গোলশূন্য ড্র করেছিল ইউনাইটেড। ওল্ড ট্রাফোর্ডে পরশু রাতে ইউনাইটেডের হয়ে গোল করেছেন হুয়ান মাতা, মার্কোস রোহো ও জেমস উইলসন। পঞ্চম রাউন্ডে তৃতীয় সারির দল প্রেস্টন নর্থ এন্ডের বিপক্ষে খেলবে ম্যানচেস্টার ইউনাইটেড। তবে ইউনাইটেড কোচ লুই ফন গাল কিন্তু এখনই স্বপ্ন দেখছেন এফএ কাপের শিরোপা জয়েরও, ‘আমাদের খুব ভালো সুযোগ আছে। অনেকেই আমাদের ওপর বাজি ধরছে। আমি সেটা করব না, কারণ আমি তো ঠিক জুয়া খেলার লোক নই। তবে এ বছর আমরা একটা শিরোপা জিততে চাই এবং এফএ কাপেই সেটার সবচেয়ে বড় সুযোগ।’ রয়টার্স, গোলডটকম।	1
পগবায় নজর বার্সার জানুয়ারিতে তো হাত গুটিয়ে থাকতে হলোই, সামনের গ্রীষ্মকালীন দলবদলেও কোনো খেলোয়াড় কিনতে পারবে না বার্সেলোনা। এ নিষ্ক্রিয়তার কারণে পছন্দের সব খেলোয়াড় হাতছাড়া হয়ে যাবে বার্সার? পল পগবার ক্ষেত্রে উত্তরটা অন্তত ‘না’ শুনতে চায় কাতালান ক্লাবটি। জুভেন্টাসের ফরাসি মিডফিল্ডারকে পাওয়ার জন্য এখন থেকেই সক্রিয় বার্সা। স্প্যানিশ পত্র–পত্রিকার খবর, আসন্ন গ্রীষ্মকালীন দলবদলের মৌসুমেই পগবার সঙ্গে চুক্তি করে ফেলতে চায় তারা। যেটির আনুষ্ঠানিক ঘোষণা হবে পরের বছর জানুয়ারিতে, যখন দলবদলের ওপর থেকে নিষেধাজ্ঞামুক্ত হবে দলটি। পগবাকে পেতে ক্লাবের নতুন আন্তর্জাতিক ক্রীড়া পরিচালক আরিয়েদো ব্রেইদার সঙ্গে পগবার এজেন্ট মিনো রায়োলার ব্যক্তিগত সম্পর্ককে কাজে লাগাতে চায় বার্সেলোনা। পগবার ওপর নজর আছে রিয়াল মাদ্রিদেরও। মাদ্রিদের দলটিতে না এসে যাতে বার্সেলোনায় যোগ দেন পগবা, সেটি নিশ্চিত করতে ব্রেইদা রায়োলার দ্বারস্থ হবেন। ইয়াহু নিউজ।	1
চলে গেলেন লাটেক পারকিনসন্স রোগের চিকিৎসা চলছিল। তার মধ্যেই শুরু মস্তিষ্কে দফায় দফায় রক্তক্ষরণ। কাল পৃথিবী ছেড়ে চলেই গেলেন বুন্দেসলিগার সবচেয়ে সফলতম কোচ উডো লাটেক। বায়ার্ন, ম’গ্ল্যাডবাখ, ডটমুন্ড এবং বার্সোলোর সাবেক এই কোচের বয়স হয়েছিল ৮০ বছর। বিভিন্ন ইউরোপীয় ক্লাব টুর্নামেন্ট এবং লিগ মিলিয়ে ১৪টি শিরোপাজয়ী লাটেক ১৯৬৫-৭০ পর্যন্ত টানা পাঁচ বছর পশ্চিম জার্মানির জাতীয় দলের সহকারী কোচ ছিলেন। রয়টার্স।	1
প্রথম শ্রেণিতে চলমান জাতীয় লিগের প্রথম ম্যাচেই মোহাম্মদ আশরাফুলকে ছাড়িয়ে গেলেন তুষার ইমরান। সিলেটের বিপক্ষে অপরাজিত ১৭৭ রান করে প্রথম শ্রেণির ক্রিকেটে সবচেয়ে বেশি রান করা বাংলাদেশি ব্যাটসম্যান এখন তুষারই। ওই ম্যাচ শেষে প্রথম শ্রেণির ক্রিকেটে জাতীয় দলের এই সাবেক ব্যাটসম্যানের রান ছিল ৬৯৭২। আশরাফুলের ৬৯১৮। খুলনার তুষার ইমরান কাল বাংলাদেশের প্রথম ব্যাটসম্যান হিসেবে পেরিয়ে গেছেন ৭ হাজার রানের মাইলফলকও। ২০০০ সালের নভেম্বরে প্রথম শ্রেণির ক্রিকেটে অভিষিক্ত তুষার ১১৫ ম্যাচের ২০৭ ইনিংসে পেরোলেন ৭০০০ রান। তুষার ও আশরাফুলের পর তালিকার তিনে রাজিন সালেহ, দুটি ওয়ানডেতে বাংলাদেশকে নেতৃত্ব দেওয়া রাজিনের রান ৬৭৩১। ৬৫৬৭ রান নিয়ে চারে জাতীয় দলের আরেক সাবেক ফয়সাল হোসেন। প্রথম শ্রেণিতে বাংলাদেশের এই চার ব্যাটসম্যানই শুধু ৬ হাজার রান করেছেন।	1
তাসকিন খেলুক মনের আনন্দে তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা একটা দিক থেকে তাসকিন খুবই ভাগ্যবান। স্বীকৃত বড় কোনো পর্যায়ে খেলার আগে থেকেই সবাই ওকে চিনত, জানত। সেই পরিচিতিটা হাওয়ায় উড়ে পাওয়া নয়, যোগ্যতাবলেই পেয়েছিল। উচ্চতা-শারীরিক গঠন ভালো, সঙ্গে সহজাত গতি। গতি ব্যাপারটাই রোমাঞ্চকর। বিশেষ করে আমাদের জন্য, খুব গতিময় পেসার পাই আমরা কালেভদ্রে। উঠে আসার সময় থেকেই তাই আলাদা করে নজর কেড়েছিল ও। অনূর্ধ্ব-১৯ বিশ্বকাপ খেলার পর তো অনেকেই আরও ভালো করে চিনল। তা ছাড়া জাতীয় দলের নেটেও নিয়মিত আনা হতো ওকে। সব মিলিয়ে আমরা জানতাম যে দারুণ একজন পেসার উঠে আসছে। আমি অবশ্য সেই সময় ওকে সবচেয়ে বেশি দেখতে পেতাম দৌড়াতে! বয়স কম, শরীর অতটা পোক্ত নয়। গতিময় পেসার, ছোটখাটো চোট-টোট তাই থাকবেই। তাসকিন খুব মন দিয়ে রিহ্যাব করত। মাঠে দেখতাম দৌড়াতে, একাডেমিতেও দেখা হতো। কথা হতো টুকটাক। ম্যাচে প্রথমবার বোলিং করতে দেখলাম ২০১১ সালের জাতীয় লিগে। আমাদের খুলনার বিপক্ষে খেলেছিল ঢাকা মেট্রোর হয়ে। একদমই বাচ্চা তখনো, কিন্তু গতি দিয়ে ভুগিয়েছিল আমাদের ব্যাটসম্যানদের। ওর নাম আস্তে আস্তে ছড়িয়ে পড়ল, সবাই চিনতে শুরু করল। আমার প্রথম দেখাতেই মনে হয়েছে, ছেলেটি দারুণ। সহজাত প্রতিভা আর শারীরিক গঠন মিলিয়ে খুব ভালো একজন ফাস্ট বোলার হওয়ার সব উপাদানই আছে। শুধু ফিট রাখতে হবে নিজেকে! সেই তাসকিন পরে আবার গতি দিয়ে চমকে দিল আরও বড় মঞ্চে। বলছি গত টি-টোয়েন্টি বিশ্বকাপের কথা। মাশরাফি চোট পাওয়ার পর তাসকিনকে আনা হলো। একটিই মাত্র ম্যাচ খেলেছে, কিন্তু অস্ট্রেলিয়ানদের চমকে দিয়েছিল। আমার ধারণা, অস্ট্রেলিয়ান ব্যাটসম্যানরা ভাবতেও পারেনি বাংলাদেশের একজন পেসার অমন গতিতে আর আক্রমণাত্মক বোলিং করতে পারে। কদিন পর তো ওয়ানডে অভিষেকে আরও কাঁপিয়ে দিল। মিরপুরে সেদিন উইকেট-কন্ডিশন পক্ষে ছিল বটে, ভারতেরও সেটি প্রথম সারির দল ছিল না। কিন্তু অভিষেকে একজন তরুণ পেসারের অমন দুর্দান্ত বোলিং কোনোভাবেই খাটো করে দেখা যায় না। গতির সঙ্গে বিষাক্ত সুইং মিলিয়ে সেদিন নাভিশ্বাস তুলে ছেড়েছিল ভারতীয় ব্যাটসম্যানদের। সত্যি বলতে, আন্তর্জাতিক ক্রিকেটে এখনো ওর হাঁটি হাঁটি পা পা। কিন্তু ওর কাছে প্রত্যাশাও জমতে শুরু করেছে, দল ও দেশের দাবি উঠতে শুরু করেছে। সেটাও স্বাভাবিক। কেউ একজন শুরু থেকেই ভালো করতে থাকলে প্রত্যাশা বাড়তে থাকবেই। আর আমাদের মতো দল যেখানে খুব ভালো তরুণ পেসার সব সময় পায় না। আমি তাসকিনকে বলব, এটিকে চাপ হিসেবে না নিয়ে অনুপ্রেরণা বানাতে। সবাই ওর কথা আলাদা করে বলছে, ওর কাছে কিছু চাইছে মানে দ্রুতই নিজের একটি জায়গা সে করে নিতে পেরেছে। এটি একটি সুযোগ, সম্ভাবনা। কাজে লাগানোর সামর্থ্যও ওর আছে। ক্যারিয়ারের শুরুতেই অস্ট্রেলিয়া-নিউজিল্যান্ডে বিশ্বকাপ খেলার সুযোগ যেকোনো পেসারের জন্য বড় পাওয়া। সন্দেহ নেই তাসকিনও খুব রোমাঞ্চিত। আমি ওকে বলব যেন ‘ওভার এক্সাইটেড’ না হয়ে যায়। এটা দুইভাবে হতে পারে। উপলক্ষটা এত বিশাল, এত বড় টুর্নামেন্ট এসব ভেবে চাপ নিয়ে ফেলতে পারে। আবার মনের মতো উইকেট-কন্ডিশন পেয়ে দারুণ কিছু করার আশায় খুব বেশি চেষ্টা করতে গিয়ে গড়বড় পাকিয়ে ফেলতে পারে। এ জন্যই আমি ওকে বলব চাপ না নিয়ে একদম ফুরফুরে মেজাজে খেলতে। এখনো ওর শেখার সময়, শিখতে থাকুক। অতি উত্তেজিত না হয়ে নিজের কাজটা ঠিকঠাক করে গেলে এমনিতেই সফল হবে। তাসকিন এমনিতে বেশ পরিশ্রমী। যেকোনো পেসারের জন্য যেটি অপরিহার্য। নিয়মিত অনুশীলনে থাকে। ওয়েস্ট ইন্ডিজ থেকে ফেরার পর ওর চোট ছিল, আমারও হ্যামস্ট্রিং চোট তখন। একসঙ্গেই রিহ্যাব করেছি। দেখতাম যেদিন ওর কিছু করার নেই, সেদিনও মাঠে আসত। কিছু না-কিছু করে। ওর আরেকটা ব্যাপার খুব ভালো লাগে আমার। চোখে অনেক স্বপ্ন! এমনিতে প্রায় সবাই হয়তো বড় স্বপ্নই দেখে। কিন্তু তাসকিনের মধ্যে তাড়নাটা তীব্র। সবাইকেই বলে, আমাকেও বেশ কবার বলেছে, ‘রাজ ভাই, এটা করতে চাই, ওটা করতে চাই, অত দূর যেতে চাই।’ স্বপ্ন আকাশের সমান। তবে মাত্রই তো পথচলার শুরু। এই বিশ্বকাপটা হতে পারে সেটির পথে অল্প কটি পদক্ষেপ। খুব বেশি দূর না তাকিয়ে তাসকিন খেলুক মনের আনন্দে, উপভোগ করুক।	1
ফাইনালের স্বপ্নপূরণ  ঘরের মাঠে কোনো টুর্নামেন্টের ফাইনালে খেলার আনন্দই আলাদা। সেটি যদি হয় বঙ্গবন্ধু গোল্ড কাপের ফাইনাল তাহলে তো আনন্দের মাত্রাটা ছাড়িয়ে যায় অনেক গুণ। গোটা দেশকে কাল সেই উপহার দিয়ে খুশিতে ভরিয়ে দিলেন ফুটবলাররা। বঙ্গবন্ধু স্টেডিয়ামের গ্যালারি দর্শকে টইটম্বুর। বাইরে হাজার হাজার দর্শক। উৎসবের এমন রঙিন মঞ্চে বাংলাদেশ দলের ফুটবলাররা মন ভরালেন নিজেদের উজাড় করে। ৪০ মিনিটে ডিফেন্ডার নাসিরের এনে দেওয়া গোল ধরে রেখে থাইল্যান্ডের সঙ্গে সেমিফাইনালে জয় ১-০ গোলে। বঙ্গবন্ধু গোল্ড কাপের স্বপ্নের ফাইনালে আগামীকালই বাংলাদেশের সামনে মালয়েশিয়া। বাংলাদেশ জাতীয় দল সর্বশেষ কোনো টুর্নামেন্টের ফাইনালে খেলেছে সেই ২০০৫ সালের ডিসেম্বরে। করাচিতে সেবার চতুর্থ সাফের ফাইনালে বাংলাদেশ অবশ্য হেরেছিল ভারতের কাছে। মাঝখানে ২০১০ সালে ঢাকায় দক্ষিণ এশিয়ান গেমসের ফাইনাল খেলা দলটি ছিল বাংলাদেশ অনূর্ধ্ব-২৩ দল। তবে আফগানিস্তানকে হারিয়ে সেই দলটার সোনা জয়ের দিনটাই যেন ভিন্ন আমেজে কাল ফিরে এল আবার। ১৫ বছর পর দেশের মাটিতে বঙ্গবন্ধু কাপ, শুরুতে স্বপ্নটা এত দূর পাখা মেলেনি। কিন্তু মাঠের লড়াইয়ে উল্টে গেল সব হিসাব। মালয়েশিয়া যুব দলের কাছে হার দিয়ে যাত্রা, খানিক হতাশা ঘিরে ধরলেও উজ্জীবিত ফুটবল খেলে শ্রীলঙ্কাকে হারিয়ে বাংলাদেশে পেয়েছিল সেমিফাইনালের ওঠার টিকিট। এই লক্ষ্যটা নিয়েই জাতির জনকের নামে গত ২৯ জানুয়ারি টুর্নামেন্টটা শুরু করেছিল বাংলাদেশ ফুটবল ফেডারেশন। সেমিফাইনালই যেখানে মনে হচ্ছিল দূরের বাতিঘর, ফাইনালে ওঠা তো প্রত্যাশাকে ছাপিয়ে যাওয়াই। ভুল, সেমিফাইনালে উঠেই বাংলাদেশ বিশ্বাস করতে শুরু করেছিল ফাইনালে ওঠা খুবই সম্ভব। চ্যাম্পিয়ন হওয়ার আগাম ছবিও তো এখন আঁকা হচ্ছে দেশের ফুটবলপ্রেমী জনতার মনে। এমন স্মরণীয় উপলক্ষটা এল অধিনায়ক মামুনুলের বাঁ পায়ের এক কর্নারে। দুই থাই ডিফেন্ডারের ফাঁক গলে বাতাসে থাকা বল পায়ের টোকায় জালে পাঠালেন নাসির। কোনো দিকে না তাকিয়ে নাসির ছুটলেন কর্নার পতাকার দিকে। অভিনন্দন জানাতে ছুটল গোটা দল। সে এক অভূতপূর্ব দৃশ্য! গ্যালারিতে ৩০ হাজার দর্শকের গর্জন ততক্ষণে মতিঝিল, প্রেসক্লাব এলাকা ছাপিয়ে দূরদূরান্তে। থাই যুবারা তা আর স্তব্ধ করতে পারেননি। তেড়েফুঁড়ে গোল শোধের চেষ্টা তাঁরা করেছেন, কিন্তু চূড়ান্ত পাস বের করার জায়গাগুলো বাংলাদেশ দল সফলভাবেই বন্ধ রাখতে পেরেছে। বাংলাদেশ দলের রক্ষণ থাকল জমাট। সেটিরই ফাঁক গলে দ্বিতীয়ার্ধের মাঝামাঝি অবশ্য থাই দলটির অধিনায়ক পাকরনের শট লাগল বাংলাদেশের ক্রসবারে। ভাগ্য সাহসীদের সঙ্গে থাকে, এখানেও তাই। গোলের আগ পর্যন্ত সুস্পষ্ট প্রাধান্য বাংলাদেশেরই। ‘জিততেই হবে’ চোয়ালবদ্ধ প্রতিজ্ঞায় শুরু থেকে বাংলাদেশ দল ঝাঁপিয়েছে প্রতিপক্ষের রক্ষণে। মোটের ওপর, রক্ষণ, মাঝমাঠ, আক্রমণ সব বিভাগেই বাংলাদেশ সেরা সময় কাটাল মাঠে। গোল করেও সাধারণত সেটি ধরে রাখার দিকেই বেশি মনোযোগ থাকে বাংলাদেশের। এদিন অবশ্য রক্ষণাত্মক হয়নি, দ্বিতীয় গোলের নেশায় বারবার হানা দিয়েছে থাই রক্ষণে। কিন্তু সুযোগ এলেও ২-০ আর হলো না। অগত্যা গোলটা ধরে রাখতে শেষ ২০-২৫ মিনিট কৌশল পাল্টে রক্ষণাত্মক হতে হয়েছে বাংলাদেশকে, ম্যাচসেরা জাহিদকে তুলে ডিফেন্ডার নাসিরকে নামিয়েছেন কোচ। পাঁচ ডিফেন্ডার নিয়ে প্রাণপণে গোল না খাওয়ার প্রতিজ্ঞাপূরণ। বাফুফে সভাপতি কাজী সালাউদ্দিন এ জয়ের জন্য দলকে দেবেন ৫০ লাখ টাকা, শিরোপা হাতে নিতে পারলে আরও ৫০ লাখ। তবে কোটি টাকা নয়, মামুনুলদের চোখ হয়তো আটকে থাকছে ওই সোনার ট্রফিতেই। যেটি হাতে তুলে দেবেন প্রধানমন্ত্রী শেখ হাসিনা।	1
যেভাবে মিলল ডাচ-অঙ্ক লোডভিক ডি ক্রুইফের পছন্দ ডাচ ছন্দ। সবাই ওঠো, সবাই রক্ষণ করো। আধুনিক ফুটবল আসলে এমনই। বাংলাদেশ দলের সেই সামর্থ্য আসলে নেই। আক্রমণে উঠলে রক্ষণ আলগা হয়ে পড়ে, রক্ষণব্যস্ততা আক্রমণের গতি করে শ্লথ। সেই অবস্থাটা বুঝি বদলাতে শুরু করেছে ডাচ কোচের ছোঁয়ায়। দ্রুতগতির থাইল্যান্ড যুব দলকে হারাতে বাংলাদেশ খেলেছে কুশলী ফুটবল। নিজেদের সীমানায় ধীরস্থির থেকে প্রতিপক্ষকে থামানো, কর্নার-ফ্রিকিক না দেওয়া, অহেতুক ফাউল করে বিপদ ডেকে না আনা...বাংলাদেশ দল অতিরিক্ত সতর্কই থাকল। মামুনুলরা কোচের পরিকল্পনা অনুযায়ীই খেলেছেন। বেশির ভাগ সময়ই যেটি তাঁরা পারেন না। সুখবর অবশ্যই, শ্রীলঙ্কা ম্যাচের উজ্জীবনী শক্তিতে কাল আরও কম ভুল করেছে বাংলাদেশ। ভুল কম মানেই তো ম্যাচ জেতার সম্ভবনা! প্রতিপক্ষ বল পেলে দ্রুতই তা কেড়ে নেওয়ার যে পরিকল্পনা ছিল, সেটিতে বাংলাদেশ প্রায় শতভাগ সফল। বল পজেশনে বাংলাদেশ ৫১, থাইল্যান্ড ৪৯। দুই দলই সমানভাবে বল পায়ে রেখেছে। কিন্তু আক্রমণ গড়ায় এগিয়ে ছিল বাংলাদেশ। সেটির মূল কৃতিত্ব সক্রিয় মাঝমাঠের। বাঁ দিকে সোহেল রানা, ডানে জাহিদ। মাঝখানে মামুনুল, হেমন্ত। সোহেল-জাহিদ প্রচুর ক্রস তুলেছেন। জাহিদ বলের কাছে ছিলেন অন্যদিনের তুলনায় বেশি, মাঠে তাঁর নড়াচড়া বেশ কাজে দিয়েছে। ম্যাচসেরার পুরস্কারটা উঠল জাহিদের হাতে, তবে বরাবরের মতো আড়ালে সেই একজন—জামাল ভূঁইয়া। আসল ম্যাচসেরা তো ডি ক্রুইফের বিশেষ পছন্দের এই তরুণই। সত্যি বলতে, বাংলাদেশ দলে ডেনমার্কপ্রবাসী জামালের অন্তর্ভুক্তি আশীর্বাদের মতোই। সেটিও ডাচ কোচের কল্যাণেই। শুরুর দিকে সতীর্থদের অনেকে মনে করতেন, উড়ে এসে জুড়ে বসলেন বুঝি। কিন্তু বাংলাদেশ দলের জার্সিতে প্রায় গোটা বিশেক ম্যাচ খেলে জামাল প্রমাণ দিয়েছেন রক্ষণ ও আক্রমণে সেতু গড়তে দলে তাঁর বিকল্প নেই। জামালকে তো দক্ষিণ এশিয়ার সেরা ডিফেন্সিভ মিডফিল্ডার এমনিতেই বলে যাননি শ্রীলঙ্কার কোচ! থাইল্যান্ডের প্রতিটি আক্রমণ নস্যাৎ করতে সক্রিয় ছিলেন জামাল। সব সময়ই বলের পেছনে ছিলেন। বল কেড়ে নিয়ে মাথা ঠান্ডা রেখে আক্রমণে বাড়িয়েছেন। মামুনুল, হেমন্তের পা ঘুরে সেগুলো কখনো ডান বা কখনো বাঁ প্রান্তে গেছে। আক্রমণে এমিলির খেলাটা চোখ কাড়ে না হয়তো, ধারাবাহিকভাবে গোল বের করতে পারেন না। জাতীয় দলে ৫৫টির ওপরে ম্যাচ খেলে এমিলির নিজের হিসাবেই গোল মাত্র ১৮টি। তবে এমিলিকে প্রতিপক্ষ পাহারায় রাখা মানে অন্যদের সামনে ফাঁকা জমি। এই সুবিধাটা পাচ্ছে বাংলাদেশ। কাল অবশ্য এমিলি নিজেও প্রচুর পরিশ্রম করেছেন, তাঁর দুটি ভালো হেড আটকেছেন থাই গোলরক্ষক। নাসিরের নামটা আসতে পারত আরও আগেই। সেনাবাহিনীর চাকরি ছেড়ে পেশাদার ফুটলার হয়েছেন। গোল প্রয়োজন হলেই ‘ডিফেন্ডার’ নাসির আছেন। এই নাসির সত্যিই অনন্য। কদিন আগেই ভুটানের কিংস কাপের ফাইনালে তাঁর গোলেই ট্রফি জিতেছিল শেখ জামাল ধানমন্ডি। কাল নাসিরের মহামূল্যবান গোলটি বাংলাদেশকে নিল বঙ্গবন্ধু কাপের ফাইনালে। নাসিরকে প্রথম ম্যাচে কোচ বসিয়ে মিশুকে নামিয়েছিলেন, সেটি দলের জন্য ভালো ফল আনেনি। পরের ম্যাচেই নাসিরকে জায়গা ফিরিয়ে দিতে বাধ্য হয়েছেন কোচ। অভিজ্ঞ নাসির-মামুনুল-এমিলিদের পাশে একঝাঁক তরুণ রক্তই বাংলাদেশ দলে এনেছে নতুন প্রাণ। সোহেল রানা, রায়হান, ইয়ামিন, ইয়াসিনদের শুরু বেশি দিন হয়নি। গতি আর শক্তির মিশেল আছে এঁদের মধ্যে। লেফটব্যাক রায়হান আলাদা করে চোখ কেড়েছেন বারুদে ঠাসা সেমিফাইনালে। দুটি অসাধারণ ট্যাকল করেছেন প্রতিপক্ষ খেলোয়াড়কে, প্রকারান্তরে দুটি গোলই বাঁচিয়েছেন। গোল বাঁচানোর চেয়ে গোল করার সুযোগই বেশি গড়েছে কাল বদলে যাওয়া বাংলাদেশ। থাইল্যান্ড বাংলাদেশের পোস্টে শট নিয়েছে ৭টি, বাংলাদেশ ১২টি! বাংলাদেশ দলের বড় দুর্বলতা গোল না পাওয়া, কিন্তু এদিন পোস্টে গোল হওয়ার মতো শটই ছিল চারটি। ডাচ কোচের ছকের সফল বাস্তবায়নই দেখল বঙ্গবন্ধু স্টেডিয়ামের ভরা গ্যালারি। কোচের পরিকল্পনা ঠিকঠাক মাঠে বাস্তবায়ন করতে পারাই একটা দল হয়ে ওঠার লক্ষণ। অভিনন্দন বাংলাদেশ!	1
এত দর্শক ছিল কোথায়! ক্ষণে ক্ষণে রং বদলেছে স্টেডিয়ামের। কখনো মেক্সিকান ওয়েভ। কখনো ‘বাংলাদেশ, বাংলাদেশ’ বলে গগনবিদারী চিৎকার। টইটম্বুর গ্যালারি। দর্শকদের মাথায় লাল-সবুজ পতাকা। গলায় জড়ানো পতাকা রঙের উত্তরীয়। বঙ্গবন্ধু স্টেডিয়ামের এমন রূপ যেন ফিরিয়ে এনেছিল দেশের ফুটবলের সেই সোনালি সময়কেই। খেলা আধঘণ্টা পেরিয়ে গেলেও বাইরে হাজারো দর্শকের জটলা। গ্যালারি উপচে পড়ায় ততক্ষণে নিরাপত্তাকর্মীরা সব ফটক বন্ধ করে দিয়েছেন। ভেতরের জনসমুদ্রের গর্জনে মিলিয়ে যাচ্ছিল বাইরের অপেক্ষমাণদের হাহাকার। চলমান রাজনৈতিক অস্থিরতাও দর্শকের কাছে বাধা হয়ে দাঁড়াতে পারেনি। খুলনা বিশ্ববিদ্যালয়ের ছাত্র সায়েম, সজল ও আসিফ আবাহনী গ্যালারিতে বসে খেলা দেখছিলেন। হরতাল-অবরোধ উপেক্ষা করে অনেকটা পথ ভেঙে ভেঙে পরশু রাতে এসেছেন ঢাকায়। রাতে বন্ধুর বাড়িতে ছিলেন। দুপুর গড়াতেই সবাই চলে আসেন স্টেডিয়ামে। ঢাকার একটি বেসরকারি বিশ্ববিদ্যালয়ের ছাত্রী মদিনা জাহান রিমি। সাংবাদিকতার ছাত্রী মদিনা এবারই প্রথম বই লিখেছেন। নিজের বইয়ের মোড়ক উন্মোচন অনুষ্ঠান ছিল বইমেলায়। কিন্তু বাংলাদেশের খেলা বলে কথা! বইমেলায় না গিয়ে চলে এসেছেন স্টেডিয়ামে। প্রথমবারের মতো বঙ্গবন্ধু স্টেডিয়ামে ঢুকে উচ্ছ্বাস চেপে রাখতে পারছিলেন না মদিনা, ‘কী যে ভালো লাগছে তা বলে বোঝাতে পারব না। মেয়ে বলে একটু কষ্ট হয়েছে ঢুকতে। কিন্তু মাঠে ঢোকার পর সব ভুলে গেছি।’ বার্সেলোনার জার্সি পরে এসেছিলেন মাদারীপুরের রাশেদ, অনীক ও আসিফ। অবরোধের জন্য ঢাকায় আসার গাড়ি পাচ্ছিলেন না। শেষ পর্যন্ত ঢাকায় পৌঁছাতে পেরেই স্বস্তি তিন বন্ধুর। উচ্চমাধ্যমিকের ছাত্র রাশেদ বলছিল, ‘এখন খেলা দেখার আনন্দে সব কষ্ট ভুলে গেছি।’ পুলিশের চাকরি করেন বলে মাঠে বসে খেলা দেখার খুব একটা সময় পান না রজত। কাল ছিল ছুটির দিন। স্ত্রী পূর্ণিমাকে নিয়ে চলে আসেন স্টেডিয়ামে। এত কাছে মামুনুল-এমিলিদের দেখে পূর্ণিমার সে কি উচ্ছ্বাস! মাথায় বাঘের ছবি আঁকা টুপি। শাঁখারীবাজারের শাওন প্রথমবারের মতো মাঠে এসেছেন বাবার সঙ্গে। তবে নিয়মিতই বঙ্গবন্ধু স্টেডিয়ামে খেলা দেখেন নারায়ণগঞ্জের জিল্লুর রহমান। পেশায় চাকরিজীবী ওই ভদ্রলোক টিকিট না পেয়ে কালোবাজার থেকে কিনেছেন। টিকিটের চাহিদা বেড়ে যাওয়ায় ৮০ টাকার গ্যালারির টিকিট কিনতে হয়েছে ১৫০ টাকায়, আর ১৫০ টাকার টিকিট ৫০০ টাকায়। মাঠে দর্শক ফেরায় হাসি ফুটেছে কালোবাজারিদের মুখেও। এমন একজন সিরাজুল বলছিলেন, ‘২০-২২ বছর পর ঢাকার মাঠে এমন দর্শক দেখছি। এমন দর্শক হলে আমাদের টিকিট বিক্রিও ভালো হয়।’ আরেক বয়স্ক বিক্রেতা লালু মিয়ার আশা, ‘মাঠে দর্শক ফেরায় আমাদেরও দিন ফিরেছে। আশা করছি, এখন থেকে নিয়মিত ফুটবল দেখতে মাঠে আসবে দর্শক।’ খেলা শেষে হাজারো জোনাকির আলো হয়ে জ্বলছিল যেন দর্শকের হাতের সব মুঠোফোন। স্মরণীয় জয়ের স্মৃতিটা ধরে রাখতে কেই-বা দেরি করবে!	1
এখন শিরোপার আশা শেষ বাঁশির পরও গ্যালারি থেকে সরেনি দর্শকেরা। যেন এইমাত্র শেষ হলো চৌরাসিয়ার বাঁশি। কাল বঙ্গবন্ধু স্টেডিয়ামের হাজার ত্রিশেক দর্শক ছিল বিমুগ্ধ, মোহাবিষ্ট। কোনো আন্তর্জাতিক ফুটবল টুর্নামেন্টের ফাইনালে ওঠা তো ইদানীং বাংলাদেশের জন্য স্বপ্ন সত্যি হওয়ার মতো ব্যাপার। ম্যাচ শেষ হতেই স্বপ্নপূরণের নেপথ্য নায়ক লোডভিক ডি ক্রুইফকে কাঁধে তুলে নাচতে শুরু করে দিলেন ফুটবলার আর কর্মকর্তারা। আর ম্যাচ শুরুর আগেই তাঁর গলায় তুলে দেওয়া হয়েছিল লাল-সবুজের উত্তরীয়। ম্যাচ শেষে সারা মাঠে ওই লাল-সবুজই যেন ঢেউ তুলল। গ্যালারি-ভর্তি দর্শকের সামনে জয় নিয়ে ফেরা—ডি ক্রুইফের বাংলাদেশ-অধ্যায়ের সবচেয়ে স্মরণীয় ম্যাচ এটিই। এমন জয়ের দিনে কোচ আলাদাভাবে কাউকে কৃতিত্ব দেননি, ‘প্রথম ৪৫ মিনিট খুবই দুর্দান্ত খেলেছে ছেলেরা। পরিকল্পনায় আমরা শতভাগ সফল। এ জন্য শুধু ম্যাচসেরা জাহিদ নন, সবাই প্রশংসা পাবে। আমি সবার পারফরম্যান্সে খুশি।’ মাত্র ১ গোলে জিতেছে বাংলাদেশ। কিন্তু কোচ একমাত্র গোলে সন্তুষ্ট ছিলেন না, ‘আমি বলব, ১-০ কোনো স্কোরই না। প্রতিপক্ষ যেকোনো সময় সেটি শোধ করে দিতে পারে। তাই দ্বিতীয়ার্ধে ওদের বলেছি দ্বিতীয় বা তৃতীয় গোলের জন্য চেষ্টা করতে।’ গ্যালারি-ভর্তি দর্শক দেখে খুবই খুশি ডি ক্রুইফ, ‘এত দর্শক দেখে কখনোই চাপে পড়িনি। চাপ সামলানো একজন কোচের নিয়মিত কাজ। এই স্টেডিয়ামে আমি সব সুখী মানুষের চেহারা দেখেছি। একজন কোচের জীবনে এর চেয়ে ভালো মুহূর্ত আর কী হতে পারে!’ সেমিফাইনালে ওঠার আগে বাফুফে সভাপতি কাজী সালাউদ্দিনকে কথা দিয়েছিলেন অধিনায়ক মামুনুল। কাজী সালাউদ্দিন এই দলের ওপর বিশ্বাস রেখেছিলেন বলে কালও কৃতজ্ঞতা জানালেন অধিনায়ক, ‘সবার প্রথমেই আমি সভাপতিকে ধন্যবাদ দেব। কারণ শেষবারের সাক্ষাতে উনি বলেছিলেন, এই দলের ফাইনালে খেলার যোগ্যতা আছে। ওনার আমাদের ওপর আস্থা ছিল। আমরা আস্থার প্রতিদান দিতে পেরেছি।’ ম্যাচের ৭৮ মিনিটে জাহিদকে তুলে নেন কোচ। কিন্তু যেটুকু সময় খেলেছেন তাতেই তিনি ম্যাচসেরা। ক্যারিয়ারের প্রথম আন্তর্জাতিক টুর্নামেন্টের এই পুরস্কার জিতে এবার চাইছেন স্বপ্নের ট্রফিটাকে, ‘দলকে চ্যাম্পিয়ন করতে পারলে সেটাই হবে আমার ক্যারিয়ারের সেরা খেলা।’	1
আয়ারল্যান্ডের লি-শরণ বিগ ব্যাশ লিগের স্মরণীয় এক ফাইনালের পর অবসর নিয়েছেন সব ধরনের ক্রিকেট থেকে। চ্যানেল নাইনের ধারাভাষ্যকক্ষে ব্রেট লির ক্যারিয়ার শুরু এর আগেই। এবার তিনি নামছেন কোচের ভূমিকায়। আয়ারল্যান্ডের বিশ্বকাপ প্রস্তুতিতে আইরিশ পেসারদের সহায়তা করবেন সাবেক অস্ট্রেলিয়ান গতিতারকা। আয়ারল্যান্ড কোচ ফিল সিমন্সের আশা, তাঁর ছাত্ররা লির কাছে থেকে অনেক কিছুই শিখবেন, ‘আমি নিশ্চিত, বিশ্বকাপজয়ী এই বোলারের অভিজ্ঞতা থেকে আমাদের বোলাররা লাভবান হবে। বিশেষ করে এ রকম একটা বৈশ্বিক আয়োজনের চাপ কীভাবে সামলাতে হয়, সে ক্ষেত্রে। তাদের জন্য এই জীবন্ত কিংবদন্তির কাছ থেকে কিছু শেখার জন্য এটি দারুণ একটা সুযোগ।’ গ্রুপ পর্যায়ের আগে লির সান্নিধ্য বোলারদের আত্মবিশ্বাসও বাড়িয়ে দেবে বলে আশা সিমন্সের, ‘ফাস্ট বোলিংয়ে লির জ্ঞান অসাধারণ। আর সে অস্ট্রেলিয়ান পিচ সম্পর্কে আরও বিশদ ধারণা দিতে পারবে আমাদের বোলারদের। গ্রুপ পর্বের আগে এটি তাদের আত্মবিশ্বাস বাড়িয়ে দেবে।’ বিশ্বকাপে আয়ারল্যান্ডের প্রথম প্রস্তুতি ম্যাচ মঙ্গলবার, স্কটল্যান্ডের সঙ্গে। বৃহস্পতিবার অনুষ্ঠেয় পরের ম্যাচে বাংলাদেশ তাদের প্রতিপক্ষ। দ্য গার্ডিয়ান।	1
উসমানোসেন কে বলে ‘গৌরী সেন’ আছেন শুধু প্রবাদে? কখনো-সখনো দেখা মেলে বাস্তবেও। রুশ ধনকুবের আলিশের উসমানভের কথাই ধরুন না! লাগে টাকা রুশ ফুটবল ইউনিয়নের, দেবেন উসমানভ। অর্থের অভাবে গত বছরের জুন থেকে বেতন বন্ধ হয়ে গেছে দেশটির জাতীয় দলের কোচ ফ্যাবিও ক্যাপেলোর। রুশ ক্রীড়ামন্ত্রী ভিতালি মুটকো দ্বারস্থ হলেন উসমানভের। ব্যস, সমাধান হয়ে গেল। ক্যাপেলোর বকেয়া পাওনা পরিশোধ করতে ফুটবল ইউনিয়নকে ৪০ কোটি রুবল দেবেন রুশ ধনকুবের। অর্থবিষয়ক সাময়িকী ফোর্বস-এর গত বছরের হিসাব অনুযায়ী উসমানভের সম্পদের পরিমাণ ১ হাজার ৮৬০ কোটি ডলার। ইংলিশ ফুটবল ক্লাব আর্সেনালের আংশিক মালিক উসমানভ এর আগেও দেশের ফুটবলে সাহায্যের হাত বাড়িয়েছিলেন। ২০১৪ বিশ্বকাপের আগে রুশ ফুটবল ইউনিয়নকে দিয়েছিলেন ৩০ কোটি রুবল। রয়টার্স।	1
সবই অভিনয়! মাঠে তাঁর চালচলন যেন উদ্ধত এক সিংহের মতো। জ্লাতান ইব্রাহিমোভিচ খেলায় তো বটেই, শরীরী ভাষাতেও নিজের ওপর আলাদা করে চোখ রাখতে বাধ্য করেন। শুধু কি মাঠে, মাঠের বাইরেও পিএসজি স্ট্রাইকারের ‘থোড়াই কেয়ার’ ভাব। এই তো কদিন আগেই এক সাংবাদিককে মুখের ওপর মূর্খ বলে দিলেন! কিন্তু এমন যদি হয়, এই আগ্রাসী ভাবটুকুর পুরোটাই অভিনয়? ফ্রেঞ্চ ক্লাব মার্শেইয়ের ডিফেন্ডার রড ফান্নি কিন্তু সে রকমই দাবি করেছেন। ইব্রার এই চালচলন নাকি পুরোটাই লোক দেখানো। নিজেকে পাদপ্রদীপে রাখতেই ইচ্ছা করে এমন করেন ইব্রা। এ জন্য তাঁকে অস্কারও করে দেওয়া উচিত! ফান্নির নাকি মাঝে মাঝেই ইচ্ছা হয় ইব্রাকে কষে একটা চড় দিতে। সেটা কি করে দেখানোর সাহস আছে তাঁর? গোলডটকম।	1
রোনালদোর ‘অর্জন’ ক্রিস্টিয়ানো রোনালদো কি শুধুই একজন ফুটবলার? রিয়াল মাদ্রিদের পর্তুগিজ ফরোয়ার্ড খেলে যে পরিমাণ অর্থ পান, পণ্যদূত হয়ে তার চেয়ে সম্ভবত বেশিই আয় করেন! বিশ্বে তাঁর অগণিত ভক্ত, রোনালদোর সমাজতাত্ত্বিক প্রভাবটাও মোটেই উপেক্ষণীয় নয়। ইউনিভার্সিটি অব ব্রিটিশ কলম্বিয়া এবার তাই ‘সি আর সেভেনকে’ নিয়ে একটা পাঠ্যক্রমই চালু করে ফেলতে যাচ্ছে। পরশু কানাডিয়ান বিশ্ববিদ্যালয়ের সমাজতত্ত্ব বিভাগ দিয়েছে এই ঘোষণা। রোনালদো অবশ্য এখনো নিজের এই ‘অর্জনের’ কথা জানেন না। তবে বিশ্ববিদ্যালয় কর্তৃপক্ষ আশাবাদী, রোনালদো একবার হলেও ক্লাস নেবেন। সরাসরি না হোক, অন্তত স্কাইপে! ফুটবলারদের নিয়ে বিশ্ববিদ্যালয়ের পাঠ্যক্রম কিন্তু নতুন কিছু নয়। যুক্তরাজ্যের ইউনিভার্সিটি অব স্ট্যাফোর্ডশায়ার ডেভিড বেকহামকে নিয়ে আগেই চালু করেছিল এটি। মেট্রোডটকম।	1
বলুন তো... ২০১১ বিশ্বকাপের পর ওয়ানডেতে সবচেয়ে বেশি উইকেট পেয়েছেন কে? উত্তর—পৃষ্ঠা ১৯	1
বিচিত্রিতা ১৯৫৭ ও ১৯৫৯ সালে আফ্রিকান নেশনস কাপের প্রথম দুই আসরে অংশ নেয় মাত্র তিনটি দল—মিসর, সুদান ও ইথিওপিয়া।	1
ছোট পর্দায় আফ্রিকান নেশনস কাপ: ৩য় স্থান নির্ধারণী কঙ্গো-ইকু. গিনি (সরাসরি, রাত ১০টা, সনি সিক্স) ইংলিশ প্রিমিয়ার লিগ টটেনহাম-আর্সেনাল (সরাসরি, সন্ধ্যা ৬-৪৫ মি., স্টার স্পোর্টস ৪) অ্যাস্টন ভিলা-চেলসি (সরাসরি, রাত ৯টা, স্টার স্পোর্টস ৪) এভারটন-লিভারপুল (সরাসরি, রাত ১১-৩০ মি., স্টার স্পোর্টস ৪) ম্যান সিটি-হাল সিটি (দেরিতে সম্প্রচার, রাত ১১-৩০ মি., স্টার স্পোর্টস ১) লা লিগা অ্যাটলেটিকো-রিয়াল মাদ্রিদ (সরাসরি, রাত ৯টা, স্টার স্পোর্টস ১) ভিয়ারিয়াল-গ্রানাডা (সরাসরি, রাত ১১টা, স্টার স্পোর্টস ২) লেভান্তে-মালাগা (সরাসরি, রাত ১টা, স্টার স্পোর্টস ২) সোসিয়েদাদ-সেল্টা ভিগো (সরাসরি, রাত ৩টা, স্টার স্পোর্টস ২) সিরি আ জুভেন্টাস-এসি মিলান (সরাসরি, রাত ১-৪৫ মি., স্টার স্পোর্টস ৪) বুন্দেসলিগা স্টুটগার্ট-বায়ার্ন (সরাসরি, রাত ৮-৩০ মি., নিও প্রাইম) হামবুর্গ-হ্যানোভার (সরাসরি, রাত ১১-৩০ মি., নিও প্রাইম) গলফ: মালয়েশিয়ান ওপেন (সরাসরি, সকাল ৯টা, টেন গলফ)	1
‘গোলটা মেয়েকেই উৎসর্গ করেছি’  ফুটবলপাড়ায় তিনি ‘আর্মির নাসির’ বলেই পরিচিত। সেনাবাহিনী থেকে আসা এই ফুটবলার বাংলাদেশ দলের রক্ষণে বড় ভরসা। ঘরোয়া ফুটবলে কখনো পজিশন বদলে হয়ে যান স্ট্রাইকার। কাল বঙ্গবন্ধু গোল্ড কাপের সেমিফাইনালেও সবাই দেখেছে সেই নাসির উদ্দিন চৌধুরীকে। ম্যাচ শেষে ড্রেসিংরুমে পাওয়া গেল উচ্ছ্বসিত জয়ের নায়ককে ডিফেন্ডার হয়েও আপনি গোল করে ফাইনালে তুললেন বাংলাদেশকে।এতটা কি আশা করেছিলেন? নাসির উদ্দিন চৌধুরী: এই ম্যাচটি শুরুর আগে মনের মধ্যে এমন একটা স্বপ্ন পুষে রেখেছিলাম। ভেবেছিলাম, আমিই হব আজকের জয়ের নায়ক। সেই ইচ্ছাটা সত্যি হয়েছে বলে খুবই ভালো লাগছে। বেশি ভালো লাগছে এই ভেবে যে, গুরুত্বপূর্ণ সময়ে গোল করেছি, দল ফাইনালে উঠেছে। প্রথম ম্যাচে তো কোচ আপনাকে বসিয়ে রেখেছিলেন।পরের দুই ম্যাচে পাওয়া সুযোগটির সর্বোত্তম সদ্ব্যবহার করলেন।এটা কি কোচের প্রতি জেদ থেকেই? নাসির: আসলে বিষয়টা মোটেও এভাবে ভাবি না আমি। একজন কোচের অনেক রকম পরিকল্পনাই থাকে। যখন যাকে যেভাবে মাঠে নামালে দলের লাভ হবে তিনি তো সেটাই করবেন। আমার কাজ মাঠে সেরাটা দেওয়া। আমি শুধু আমার দায়িত্ব পালন করেছি। ঘরোয়া ফুটবলেও মাঝেমধ্যেই এভাবে উঠে এসে কর্নার থেকে গোল করতে দেখা যায় আপনাকে।কীভাবে এটা করতে পারেন আপনি? নাসির: আমি একসময় স্ট্রাইকার ছিলাম। সেনাবাহিনী দলে টানা ৯ বছর স্ট্রাইকার হিসেবে খেলেছি। মোহামেডানেও স্ট্রাইকার হিসেবে খেলেছি। সেই অভিজ্ঞতাই এখানে কাজে লাগাতে চেয়েছি আমি। তাহলে ডিফেন্ডার হিসেবে খেলছেন কেন এখন? নাসির: আমি কিন্তু ফুটবলের জন্যই সেনাবাহিনীর চাকরি ছেড়েছি। সেনাবাহিনীতে মনের আনন্দে ফুটবল খেলতাম। তখন অনেকটা না বুঝেই খেলতাম। কিন্তু আমাকে খেলা শিখিয়েছেন মারুফ ভাই (কোচ মারুফুল হক), উনি আমাকে স্বপ্ন দেখিয়েছেন জাতীয় দলে খেলার। আজ আমি জাতীয় দলে খেলছি। মারুফ ভাই আমাকে রক্ষণে খেলতে উপদেশ দিয়েছিলেন। আর জাতীয় দলেও ডিফেন্ডার হিসেবেই বেশি স্বচ্ছন্দ বোধ করি আমি। এই জয়ের পর কি পরিবারের কারও সঙ্গে কথা হয়েছে? নাসির: ম্যাচ শেষ হতেই বাবা-মা চট্টগ্রাম থেকে ফোন করেছিলেন। এ ছাড়া আমাকে শুভেচ্ছা জানিয়েছে আমার ছোট মেয়ে মাইশা। ওর জন্যও অন্তত একটা গোল করা খুব দরকার ছিল আমার। এর মধ্যে একটা গল্প আছে মনে হচ্ছে! একটু খুলে বলেন তো। নাসির: খেলায় হারলে আমার মেয়ে মাইশা বলে, ‘আব্বু তুমি গোল খাইছ।’ আর যখন আমরা জিতি তখন বলে ‘তুমি গোল দিছ।’ ও তো বোঝে না কে গোল করে, আর কে করে না। কিন্তু আজ আমি সত্যিই গোল করেছি। আজ ওকে বলতে পারব, গোল দিয়েছি। এ জন্যই আমি একটু বেশি আনন্দিত। এই গোলটা মেয়েকেই উৎসর্গ করেছি। এবার একটু দর্শক সম্পর্কে বলুন।বঙ্গবন্ধু স্টেডিয়ামে উপচে পড়া দর্শক দেখে কি একটু হলেও চাপে পড়ে গিয়েছিলেন? নাসির: কখনোই না। দর্শকেরাই আমাদের অনুপ্রেরণা। আমরা প্রথমে সালাউদ্দিন ভাইকে (বাফুফে সভাপতি কাজী সালাউদ্দিন) কথা দিয়েছিলাম সেমিফাইনালে খেলব। সেই কথা রেখেছি। এরপর ১৬ কোটি মানুষকে কথা দিয়েছিলাম ফাইনালে উঠব। সেটাও করতে পারলাম। ফাইনালে তো ওঠা হলো।এবার...? নাসির: আমরাই চ্যাম্পিয়ন হব। আমাদের এখন একটাই লক্ষ্য। 	1
সেই সিপিএলে আবার সাকিব গতবার এই টুর্নামেন্ট খেলতে গিয়েই দুর্যোগ নেমে এসেছিল তাঁর ক্যারিয়ার ও জীবনে। অনাপত্তিপত্র নেওয়া, না-নেওয়া নিয়ে যাত্রাপথ থেকে ফিরতে হয়েছিল মাঝখানেই। সঙ্গে যোগ করা হয়েছিল আগের আরও কিছু বিতর্ক। ওই টুর্নামেন্ট তো বটেই, তাঁকে নিষিদ্ধ করা হয়েছিল ক্রিকেটেই। দুঃসহ সেই সব দিন পেছনে ফেলে মাঠে ফিরেছেন আগেই। জিম্বাবুয়ে সিরিজের পর বিগ ব্যাশ খেলে এখন বিশ্বকাপ খেলার অপেক্ষায়। সাকিব আল হাসান এরপর আবার খেলবেন সেই ক্যারিবিয়ান প্রিমিয়ার লিগে (সিপিএল)। বলা যায়, সাকিবের মাঠে ফেরার চক্র পূরণ হচ্ছে। সিপিএলে এবার বিশ্বসেরা অলরাউন্ডারকে দলে নিয়েছে সেন্ট লুসিয়া জুকস। সিপিএলের প্রথম আসরে সাকিব খেলেছিলেন বারবাডোজ ট্রাইডেন্টে। সেবার ওভারপ্রতি মাত্র ৫.৬৮ রান দিয়ে টর্নামেন্টের দ্বিতীয় সর্বোচ্চ উইকেট শিকারি ছিলেন (১১টি)। ত্রিনিদাদ ও টোবাগো রেড স্টিলের বিপক্ষে ৬ রানে পেয়েছিলেন ৬ উইকেট, টি-টোয়েন্টি ইতিহাসেই যা দ্বিতীয় সেরা বোলিং। গতবারও খেলার কথা ছিল বারবাডোজেই। এবার সেন্ট লুসিয়া নিল ৫০ হাজার ডলারে। আগের দুবারের মতো এবারও দলটির অধিনায়ক ড্যারেন স্যামি। জুকসে ক্যারিবিয়ানের ফিদেল এডওয়ার্ডস, কেমার রোচ, শেন শিলিংফোর্ড, আন্দ্রে ফ্লেচারদের সঙ্গে বিদেশিদের মধ্যে সাকিব সতীর্থ হিসেবে পাচ্ছেন কেভিন পিটারসেন, রস টেলর ও হেনরি ডাভিডসকে। কাল জ্যামাইকা থেকে প্রকাশিত তালিকাটি অবশ্য খসড়া। আরও ২৪ ঘণ্টা সময় থাকবে দলগুলোর জন্য, নিজেদের মধ্যে সর্বোচ্চ একজন ক্রিকেটার অদল-বদল করতে। খুব বেশি পরিবর্তন আসার সম্ভাবনা নেই। কদিন আগে বিগ ব্যাশে খেলা সাকিব সিপিএলে খেলা নিয়েও বেশ রোমাঞ্চিত। খসড়া তালিকা প্রকাশের আগে টুইট করেছিলেন, ‘আজ সিপিএলের খসড়া প্রকাশিত হচ্ছে, দারুণ রোমাঞ্চিত আমি। আশা করি ক্রীড়ার “সবচেয়ে বড় উৎসবে” অংশ নেওয়ার সুযোগ পাব।’ সুযোগটা পেয়েছেন সাকিব। রোমাঞ্চটা নিশ্চয়ই বেড়েছে আরও!	1
‘স্বচ্ছ’ বিশ্বকাপ কী তুমুল প্রতিদ্বন্দ্বিতাপূর্ণ ম্যাচ! আপনার হৃৎস্পন্দন বেড়ে যাচ্ছে। চরম রোমাঞ্চের রেশ কাটতে না-কাটতেই আপনি শুনলেন, ম্যাচটা ছিল ‘পাতানো’, আপনি যা দেখে রোমাঞ্চিত হলেন, তাতে মিশে ছিল কোনো এক জুয়াড়ির কালো টাকার বিষ! শুনতে খারাপ লাগলেও ক্রিকেটের গায়ে এখন ফিক্সিংয়ের কালিমা। তবে আইসিসি আশ্বস্ত করছে, এই বিশ্বকাপ হবে স্বচ্ছ। ‘দুর্নীতিমুক্ত অথবা দুর্নীতির হুমকিমুক্ত’ একটি টুর্নামেন্ট হবে বলেই আশা তাদের। তবে আইসিসির দুর্নীতি দমন বিভাগের (আকসু) প্রধান স্যার রনি ফ্ল্যানাগান ‘লাইভ বেটিং’ বা ‘ পিচ-সাইডিং’য়ের আশঙ্কা করছেন। খেলা হওয়া আর তা টেলিভিশনে সরাসরি সম্প্রচার হওয়ার মাঝখানে যে কয়েক সেকেন্ডের ব্যবধান, সেটিকেই কাজে লাগায় জুয়াড়িরা। তাতে বিশ্বজুড়ে ছড়িয়ে থাকা জুয়াড়িদের চেয়ে এগিয়ে থাকে মাঠে থাকা কেউ। তবে সব জুয়াড়ির সংস্পর্শ থেকেই ক্রিকেটারদের সাবধান থাকতে বলেছেন রনি, ‘আমরা জানি অনেক ঘৃণ্য মানুষ আছে, অপরাধী আছে, যারা খেলোয়াড় কিংবা এই খেলার ওপর প্রভাব আছে, এমন কাউকে বাগে আনার জন্য তাদের সর্বশক্তি প্রয়োগ করবে।’ জুয়াড়িদের প্রতিরোধে আইসিসি সব দিক দিয়েই সতর্ক বলে জানিয়েছেন তিনি। এএফপি, রয়টার্স।	1
বিশ্বকাপের মাহেন্দ্রক্ষণ... উদ্বোধনী অনুষ্ঠান এখন বিশ্বকাপের নিয়মিত অনুষঙ্গ। ব্যতিক্রম হচ্ছে না এবারও, ১২ ফেব্রুয়ারি অস্ট্রেলিয়ার মেলবোর্ন আর নিউজিল্যান্ডের ক্রাইস্টচার্চ—দুই জায়গাতেই হবে অনুষ্ঠান। ক্রাইস্টচার্চের অনুষ্ঠানে নিউজিল্যান্ড কিংবদন্তি রিচার্ড হ্যাডলির সঙ্গে থাকবেন সাবেক অধিনায়ক স্টিভেন ফ্লেমিং আর বর্তমান অধিনায়ক ব্রেন্ডন ম্যাককালাম। সবার জন্য উন্মুক্ত এই অনুষ্ঠানে পারফর্ম করবেন সোল থ্রি মায়ো (নিউজিল্যান্ডের গায়ক-ত্রয়ী), জিনি ব্ল্যাকমোর, হেইলে ওয়েস্টেনের মতো তারকা শিল্পীরা। মেলবোর্নের উৎসবে বিশ্বকাপের সাবেক ও বর্তমান খেলোয়াড়ের সঙ্গে থাকবেন ক্রিকেটের কিংবদন্তিরা। সেখানেও সংগীত আর সাংস্কৃতিক অনুষ্ঠানের সঙ্গে থাকবে আতশবাজি। তুলে আনা হবে অংশগ্রহণকারী দেশগুলোর সাংস্কৃতিক বৈচিত্র্য। থাকবে একটা ‘বিশেষ ক্ষণ’, যেটা এখনো প্রকাশ করা হয়নি। কী সেই ‘ক্ষণ’, তার সাক্ষী হতে চাইলে আপনাকে ১২ ফেব্রুয়ারি উপস্থিত থাকতে হবে মেলবোর্নের সিডনি মায়ার মিউজিক বোলে। আর ক্রাইস্টচার্চের অনুষ্ঠান উপভোগ করতে হলে যেতে হবে নর্থ হ্যাগলি পার্কে। আইএএনএস।	1
প্রস্তুত হেনরিকস জেমস ফকনার বিশ্বকাপে অস্ট্রেলিয়ার প্রথম ম্যাচে খেলতে পারবেন না। এর পরও যদি চোট কাটিয়ে উঠতে না পারেন, তাঁর জায়গায় কাকে নেবে অস্ট্রেলিয়া? ময়জেস হেনরিকস বলছেন, তিনি প্রস্তুত, ‘মাঝের ওভারগুলোয় বোলিং আর নিচের দিকে ব্যাটিং করতে হবে। আমি আত্মবিশ্বাসী, ফকনারের শূন্যস্থান আমি পূরণ করতে পারব।’ তবে সতীর্থ যাতে দ্রুত সেরে ওঠেন, হেনরিকসের প্রার্থনা এমনই, ‘কারও দুর্ভাগ্যজনক অবস্থায় তার জায়গা নেওয়াটা সুখকর নয়। আশা করি জেমস (ফকনার) দ্রুত সুস্থ হয়ে উঠবে। মাঠে নামার জন্যও প্রস্তুত হবে।’ ফকনারের সঙ্গে নিজেকে তুলনা করতেও রাজি নন এই অলরাউন্ডার, ‘আমি তার থেকে সম্পূর্ণ আলাদা খেলোয়াড়। অস্ট্রেলিয়ার হয়ে তার পারফরম্যান্স অসাধারণ। আর আমি এখনো ওয়ানডেতে তেমন কিছু করতে পারিনি।’ আইএএনএস।	1
স্কুল ক্রিকেটে ট্রিপল সেঞ্চুরি ৫০ ওভারের খেলা। কিন্তু এক ব্যাটসম্যানের রান ৩২৫! কাল জাতীয় স্কুল ক্রিকেটে বিস্ময়কর এক ইনিংসই খেলেছেন মোস্তাফিজুর রহমান। লালমনিরহাটের শেখ কামাল স্টেডিয়ামে ইয়াং টাইগার্স জাতীয় স্কুল ক্রিকেটে ৩২৫ রান করেছে লালমনিরহাট সরকারি উচ্চবিদ্যালয়ের দশম শ্রেণির ছাত্র মোস্তাফিজুর। ৩৫ চার ও ১৯ ছয়ের সাহায্যে মাত্র ১৪২ বলেই এই রান বাংলাদেশ অনূর্ধ্ব-১৫ দলের ক্যাম্পে থাকা এই ব্যাটসম্যানের। বাংলাদেশে যেকোনো পর্যায়ের প্রতিযোগিতামূলক সীমিত ওভারের ম্যাচে এটাই প্রথম ৩০০ রানের ইনিংস। মোস্তাফিজুরের তাণ্ডবেই তাঁর দল করে ৯ উইকেটে ৫১৫ রান। এরপর স্থানীয় গিয়াসউদ্দিন উচ্চবিদ্যালয়কে ১১৭ রানে অলআউট করে ৩৯৮ রানে জিতেছে লালমনিরহাট সরকারি উচ্চবিদ্যালয়। ক্রিকেট ওয়েবসাইট ক্রিকইনফো ও ক্রিকআর্কাইভ ঘেঁটে সীমিত ওভারের ক্রিকেটে মোস্তাফিজুরের ইনিংসের চেয়ে শুধু দুটি বড় ইনিংস পাওয়া গেছে। ২০০৮ সালে সর্বোচ্চ অপরাজিত ৩৩৪ রানের ইনিংসটি খেলেছেন ভারতের সেকান্দ্রাবাদ সেন্ট জোন্স চার্চ জুনিয়র কলেজের নিখিলেশ সুরেন্দরন। ২০১২ সালে ৩৩০ রানের দ্বিতীয় সর্বোচ্চ ইনিংসটি খেলেছেন ইংল্যান্ডের স্থানীয় নিচু সারির এক লিগের দল টটন অ্যান্ড ইলিংয়ের ব্যাটসম্যান ডেভিড টেলর।	1
আজ সিডনিতে মাশরাফিরা নিজেদের খরচ ও উদ্যোগের প্রস্তুতিপর্ব শেষ। আজ থেকে বাংলাদেশ দল আইসিসির অতিথি। ব্রিসবেন থেকে আজ সিডনিতে উড়াল দিচ্ছেন মাশরাফিরা। সিডনিতে আগামীকাল বাংলাদেশ দলের বিশ্বকাপপূর্ব আনুষ্ঠানিক সংবাদ সম্মেলন ও উন্মুক্ত মিডিয়া সেশন। বিশ্বকাপে বাংলাদেশের প্রথম ম্যাচ ক্যানবেরায়। তবে অফিশিয়াল দুটি প্রস্তুতি ম্যাচ খেলবে সিডনির অলিম্পিক পার্ক ওভালে। ৯ ফেব্রুয়ারি গা গরমের ম্যাচে বাংলাদেশের প্রতিপক্ষ পাকিস্তান, ১২ ফেব্রুয়ারি আয়ারল্যান্ড। কন্ডিশনের সঙ্গে যতটা সম্ভব মানিয়ে নিতে গত ২৪ জানুয়ারি ব্রিসবেনের উদ্দেশে দেশ ছেড়েছিল দল। ব্রিসবেন পর্বের শেষ দিনে কাল ছিল ঐচ্ছিক অনুশীলন। হালকা মেজাজে হয়েছে অনুশীলন। আজ থেকে প্রবেশ বিশ্বকাপ অভিযানের মূল স্রোত।	1
ফুটবল নাকি যুদ্ধ? যেন একটা যুদ্ধক্ষেত্র। হাতের কাছে যা পাচ্ছে তাই ছুড়ে মারছে দর্শকেরা। দাঙ্গা পুলিশ কাঁদানে গ্যাস ছুড়েও নিরস্ত করতে পারছে না কাউকে। শেষ পর্যন্ত হেলিকপ্টার আসায় রণে ভঙ্গে দিতে বাধ্য হলো তারা। অনেকেই পুলিশের নির্মম পিটুনির শিকার হলো। কে বলবে এখানে একটা ফুটবল ম্যাচ চলছিল! পরশু খেলা ছাপিয়ে আফ্রিকান নেশনস কাপে বড় হয়ে উঠল মাঠের বাইরের উন্মত্ততাই। স্বাগতিক ইকুয়াটোরিয়াল গিনিকে ৩-০ গোলে হারিয়ে ঘানা আফ্রিকান নেশনস কাপের ফাইনালে উঠে গেছে। তবে খেলাটা যে শেষ পর্যন্ত শেষ হতে পেরেছে সেটাই বড় কথা। আরেকটু হলেই যে পণ্ড হতে বসেছিল ম্যাচটা! ১৫ হাজার দর্শকে ঠাসা স্তাদিও দে মালাবোর গ্যালারি শুরু থেকেই ছিল অগ্নিগর্ভ। র্যাঙ্কিংয়ে ৮১ ধাপ এগিয়ে থাকা ঘানার কাছে পাত্তাই পাচ্ছিল না টুর্নামেন্টের চমক স্বাগতিক দল, ৪২ মিনিটে জর্ডান আটসু পেনাল্টি থেকে গোল করে এগিয়ে দেন ঘানাকে। খানিক পর মুবারাক ওয়াকাসো ঘানার পক্ষে ব্যবধান বাড়ানোর পর দর্শকদের ধৈর্যের বাঁধ ভেঙে যায়। উদ্যাপনের সময়ই ঘানার খেলোয়াড়দের দিকে ধেয়ে আসতে থাকে পানীয়ের বোতল, কাচের টুকরাসহ অনেক কিছু। তখনই প্রথমার্ধ শেষ হয়ে যাওয়ায় ঘটনা বেশি দূর গড়ায়নি। দ্বিতীয়ার্ধের শুরুতে গিনির খেলোয়াড়েরা দর্শকদের শান্ত থাকার জন্য করজোড়ে অনুরোধ করেন। তাতে খানিকটা কাজও হয়েছিল। কিন্তু ৮২ মিনিটে আন্দ্রে আইয়ু ঘানার হয়ে তৃতীয় গোল করার পর আবার ফুঁসে ওঠে গ্যালারি। বৃষ্টির মতো নানান বস্তু উড়ে আসতে থাকে মাঠের দিকে। গ্যালারির চেয়ারের খণ্ডাংশ, বোতল, কোমল পানীয়র ক্যান...কী নয়! ঘানার আক্রা থেকে এই ম্যাচ দেখতে উড়ে এসেছিলেন শ পাঁচেক ঘানাইয়ান। আক্রমণের লক্ষ্যবস্তু ছিলেন তাঁরাও। ততক্ষণে পুলিশ এসে খেলোয়াড়দের ঘিরে ফেলেছে, কিন্তু দর্শকদের থামাথামি নেই। প্রায় ৪০ মিনিট বন্ধ থাকার পর দর্শকশূন্য স্টেডিয়ামে আবার শুরু হয় খেলা। মাঠের বাইরেও তাণ্ডব চালিয়েছে স্বাগতিক দর্শকেরা, রাস্তার ল্যাম্পপোস্ট থেকে দোকানপাট, রেহাই পায়নি কিছুই। এএফপি, গার্ডিয়ান। ঘটনার জন্য কনফেডারেশন অব আফ্রিকান ফুটবল ১ লাখ ডলার জরিমানা করেছে ইকুয়াটোরিয়াল গিনিকে।	1
বিশ্বকাপের স্পিন একাদশ সাকিব আল হাসান: খুব বেশি স্পিন করাতে পারে না, তবে দারুণ স্মার্ট বোলার। মাত্রই বিগ ব্যাশ খেলল বলে কন্ডিশনের হাতে-কলমে অভিজ্ঞতা একদম টাটকা। সমস্যা হলো, ওকে ‘স্টক’ বোলার হতে হবে, কিপটে বোলিং করতে হবে, একই সঙ্গে আবার উইকেটশিকারিও হতে হবে। ওকে বেশি কার্যকরী হতে হলে তাই টাইগারদের বোলিং আক্রমণের অন্যদেরও পাশে দাঁড়াতে হবে, উইকেট নিতে হবে। সতীর্থদের কাছ থেকে এই সমর্থনটুকু না পেলে প্রতিপক্ষ সাকিবকে সাবধানে খেলে পার করে দেবে, জানেই যে অন্য বোলারদের খেলে ঠিকই রান করতে পারবে! রবিচন্দ্রন অশ্বিন: অস্ট্রেলিয়ান কন্ডিশনের টাটকা অভিজ্ঞতা সঙ্গী অশ্বিনেরও। যদিও অস্ট্রেলিয়ায় টেস্ট সিরিজ বা ত্রিদেশীয় সিরিজে খুব ভালো সময় কাটেনি। তবে এই অভিজ্ঞতা অবশ্যই কাজে দেবে বিশ্বকাপে। বৈচিত্র্যে খুব চতুর, উইকেট থেকে পাওয়া বাড়তি বাউন্সটাও খুব উপভোগ করবে। পাওয়ার প্লেতে এবং ব্যাটসম্যানরা যখন আক্রমণ করতে চায়, ওই সময়ে অশ্বিন দারুণ পারফরমার। রবীন্দ্র জাদেজা: ২০১৩ সালে ইংল্যান্ডে ভারতের চ্যাম্পিয়নস ট্রফি জয়ে ছিল বড় অবদান। খুব বেশি স্পিন করাতে পারে না। কিন্তু ব্যাটসম্যানের আক্রমণের মুখে ওর অভিজ্ঞতা আর আইপিএলে এ ধরনের পরিস্থিতিতে অসংখ্যবার বল করার অভিজ্ঞতা হবে মহামূল্য। অস্ট্রেলিয়ার উইকেটে স্কিড করবে ওর বল। যদি লাইন-লেংথ ধারাবাহিকভাবে নির্ভুল রাখতে পারে, ব্যাটসম্যানরা ওকে মারতে গেলেই বিপাকে পড়বে। ড্যানিয়েল ভেট্টোরি: অভিজ্ঞতা, টেম্পারামেন্ট, কন্ডিশন সম্পর্কে পূর্ণধারণা—ওর সবই আছে। ক্যারিয়ারের সেরা সময়টাকে হয়তো পেছনে ফেলে এসেছে। তবে নিখুঁত লাইন-লেংথ আর গতি ও ফ্লাইটে সূক্ষ্ম, চতুর বৈচিত্র্য মিলিয়ে এখন বিপজ্জনক। এই টুর্নামেন্টে খেলবে বলেই চোটের সঙ্গে লড়াই করে খেলা চালিয়ে গেছে। বিদায় নিতে চাইবে নিশ্চয়ই মাথা উঁচু করে! ইয়াসির শাহ: সামর্থ্য আছে ১৯৯২ বিশ্বকাপে মুশতাক আহমেদের মতো কিছু করার। ভালো মানের লেগ স্পিনার খুব বেশি খেলছে না এই বিশ্বকাপে। ইয়াসিরের প্রতিভা ও সামর্থ্য আছে সফল হওয়ার। বল স্পিন করায় অনেক, এক্সট্রা বাউন্সও কাজে লাগবে। সাঈদ আজমল না থাকায় পাকিস্তানের বোলিং আক্রমণে গুরুত্বপূর্ণ ভূমিকা রাখতে পারে। শহীদ আফ্রিদি: কন্ডিশন সম্পর্কে খুব ভালো ধারণা আছে, দারুণ বৈচিত্র্যময়, বল স্কিড করানোর সামর্থ্যও আছে। ব্যাটসম্যানরা প্যাডের সামনে ব্যাট না এনে খেললে তাই বড় হুমকি হয়ে উঠতে পারে আফ্রিদি। এর মধ্যেই জানিয়ে দিয়েছে, বিশ্বকাপ দিয়েই বিদায় জানাবে ওয়ানডেকে। বিশ্বকাপ শিরোপার স্বাদ পাওয়ার শেষ সুযোগ, সবচেয়ে বড় অনুপ্রেরণা হতে পারে এটিই। সাচিত্রা সেনানায়েকে: অস্ট্রেলিয়া-নিউজিল্যান্ডের কন্ডিশনে ওর বোলিংয়ের ধরনটা খুব মানিয়ে যাবে। বল যেভাবে ওভার-স্পিন করায়, তাতে বাড়তি বাউন্স পাওয়ার কথা। কিপটে বোলিং, অ্যাথলেটিক ফিল্ডিং আর লোয়ার অর্ডারে কার্যকরী ব্যাটিং মিলিয়ে রঙ্গনা হেরাথকে টপকে সাচিত্রাই সম্ভবত হবে শ্রীলঙ্কার প্রথম পছন্দের স্পিনার। ইমরান তাহির: দক্ষিণ আফ্রিকার দুর্দান্ত পেস আক্রমণের সুবিধা পাবে তাহির। পেসারদের সামলে ব্যাটসম্যানরা হয়তো চাইবে ওকে আক্রমণ করতে। স্পিনারদের মধ্যে শীর্ষ কাতারে ওকে রাখা মুশকিল, কিন্তু স্ট্রাইক রেট আলাদা করে নজর কাড়বেই। মোহাম্মদ নবী ও সামিউল্লাহ শেনওয়ারি: আফগানদের পেস আক্রমণের দিকেই হয়তো দৃষ্টি থাকবে সবার। তবে এই দুজন মাঝের ওভারগুলোয় রান আটকে রাখে, গুরুত্বপূর্ণ কিছু উইকেটও নেয়। অধিনায়ক নবী উইকেট টু উইকেট বল করে, লম্বা বলে বাড়তি বাউন্স পাবে। শেনওয়ারি স্কিডি লেগ স্পিনার। দুজনকেই খাটো করে দেখলে ভুল করবে প্রতিপক্ষ। জর্জ ডকরেল: বয়সযদিও মাত্র ২২, অনেক কম বয়স থেকে খেলছে বলে অভিজ্ঞতা অনেক। গত বিশ্বকাপেও ছিল, খেলেছে তিনটি টি-টোয়েন্টি বিশ্বকাপ। লাইন-লেংথ দারুণ, গত বিশ্বকাপে পারফরম্যান্সও ছিল ভালো। এবারও হবে আইরিশদের বড় ভরসা। 	1
মাদ্রিদ ডার্বিতেই ফিরছেন রোনালদো কর্দোবার সঙ্গে ম্যাচে এডিমারকে লাথি মেরে লাল কার্ড দেখেছিলেন। শাস্তি হিসেবে দুই ম্যাচ মাঠের বাইরে থাকতে হয়েছে ক্রিস্টিয়ানো রোনালদোকে। তবে ৩০তম জন্মদিনের দুই দিন পর আজ আবার ফিরছেন ‘সিআর সেভেন’। তাও আবার লা লিগায় অ্যাটলেটিকো মাদ্রিদের সঙ্গে ম্যাচে, ফেরার জন্য এর চেয়ে বড় উপলক্ষ বোধ হয় আর পেতেন না রোনালদো। রিয়াল মাদ্রিদ কোচ কার্লো আনচেলত্তিও রোনালদোকে খুব করেই চাইছিলেন এই ডার্বি ম্যাচে। এমনিতেই চোট-নিষেধাজ্ঞায় রিয়াল মাদ্রিদ এখন জর্জরিত। সেভিয়ার সঙ্গে গত ম্যাচে চোট পেয়ে মাঠ ছেড়েছেন হামেস রদ্রিগেজ ও সার্জিও রামোস। রদ্রিগেজের চোটটা গুরুতর, পায়ের পাতায় অস্ত্রোপচার করতে হয়েছে তাঁকে গত পরশু। দুই মাস থাকতে হবে মাঠের বাইরে। পাঁজরের চোট ছিটকে দিয়েছে পেপেকে, আর নিষেধাজ্ঞার খড়্গে কাটা পড়েছেন মার্সেলো। তবে আনচেলত্তি দাবি করছেন, তিনি নিরুদ্বিগ্নই আছেন, ‘রামোস ও পেপে বিশ্বের সেরা ডিফেন্ডারদের অন্যতম, কিন্তু আমি চিন্তিত নই। ভারানে ও নাচোর ওপর আমার আস্থা আছে।’ এই মৌসুমে অবশ্য অ্যাটলেটিকো রিয়ালের জন্য দুর্বোধ্য এক ধাঁধা হয়ে উঠেছে। স্প্যানিশ সুপার কাপ ও কোপা ডেল রের নগরপ্রতিদ্বন্দ্বীদের হারিয়েছে অ্যাটলেটিকো, এমনকি জিতেছে তারা বার্নাব্যুতে গিয়েও। তবে আজ হেরে গেলে লিগ শিরোপাস্বপ্ন ধরে রাখার স্বপ্ন অনেকটাই ফিকে হয়ে যাবে ডিয়েগো সিমিওনের দলের, রিয়ালের চেয়ে যে ৭ পয়েন্ট পেছনে থেকে নামবে তারা! এএফপি, গোলডটকম।	1
মেসির আক্ষেপ আক্ষেপটা সারা জীবনই পোড়াবে লিওনেল মেসিকে। সারা জীবনের আরাধ্য বিশ্বকাপ ট্রফি জয়ের এত কাছে গিয়েও শেষ পর্যন্ত পাওয়া হয়নি। জার্মানির মারিও গোটশের গোলটা এখনো আর্জেন্টিনাকে তাড়া করে ফেরে। এত দিন ওই ফাইনাল নিয়ে মুখে কুলুপ এঁটে ছিলেন মেসি। অবশেষে ফিফাকে দেওয়া এক সাক্ষাৎকারে মৌনব্রত ভাঙলেন, স্বীকার করলেন ফাইনালটা এখনো তাঁকে আফসোসে পোড়ায়, ‘আমরাই বেশি সুযোগ পেয়েছিলাম। কিন্তু সেগুলো কাজে লাগাতে না পারার দুঃখ আমাদের জীবনভর তাড়া করে বেড়াবে।’ গোলডটকম।	1
রেকর্ড কর্নার টি-টোয়েন্টির যুগে ব্যাটসম্যানদের বেঁধে রাখাটা সহজ নয়। গত চার বছরে ওয়ানডেতে সেই কঠিন কাজটাই নিয়মিত করেছেন মোহাম্মদ হাফিজ। ২০১১ বিশ্বকাপের পর কমপক্ষে ৩০টি উইকেট নিয়েছেন এমন বোলারদের মধ্যে ওভারপ্রতি সবচেয়ে কম ৩.৮২ রান দিয়েছেন পাকিস্তানের এই অফ স্পিনার। ওভারপ্রতি ৪.০২ রান দিয়ে হাফিজের পরের স্থানটিতে একই দলের সাঈদ আজমল। অবৈধ বোলিং অ্যাকশনের দায়ে আজমল নেই বিশ্বকাপে, একই অভিযোগে হাফিজ এবার শুধুই ব্যাটসম্যান। নেই তিনের সুনীল নারাইনও (৪.১১)। ৪.১৯ ইকোনমি নিয়ে আফগানিস্তানের অধিনায়ক মোহাম্মদ নবী চারে। পাঁচে বাংলাদেশের সাকিব আল হাসান (৪.২১)। এই তালিকায় প্রথম পেসার দক্ষিণ আফ্রিকার ডেল স্টেইন (৪.৪১) আছেন ছয়ে। 	1
সন্ধ্যাটা শেষ পর্যন্ত বেদনাময় হতাশার চাদরে মুড়ে শুরু। মাঝখানে দুর্দান্তভাবে ফিরে আসা। কিন্তু শেষটা বিষাদময়। সেটিও একেবারে শেষ মুহূর্তে। এ চারটি বাক্যেই ফুটে উঠছে গোটা সন্ধ্যার চিত্র। চীনা তাইপের রেফারির শেষ বাঁশি কবরের নিস্তব্ধতায় ডুবিয়ে দিয়েছে দর্শকে ঠাসা বর্ণিল বঙ্গবন্ধু স্টেডিয়ামকে। লাল-সবুজের ১১ যোদ্ধার অবসন্ন শরীর মাঠে নুয়ে পড়েছে আরও। কে কাকে সান্ত্বনা দেবেন! সবাই বাকরুদ্ধ। প্রধানমন্ত্রী শেখ হাসিনা বঙ্গবন্ধু গোল্ড কাপের ট্রফিটা তুলে দিলেন চ্যাম্পিয়ন মালয়েশিয়া যুব দলের হাতে, মামুনুলদের বুকে ছবিটা যেন তির বিঁধিয়ে দিল। ২ গোলে পিছিয়ে পড়েও বীরের মতো ম্যাচে ফেরা, জয়সূচক গোলটাও আসি আসি করছিল। উল্টো ৯০ মিনিট শেষে যোগ করা ৩ মিনিটের দ্বিতীয় মিনিটে গোল হজম। স্বপ্নের ফাইনাল শেষ পর্যন্ত এক মিনিটের দুঃখগাথা। পাঁচ বছর আগে ঠিক এই ৮ ফেব্রুয়ারি আনন্দে উদ্বেলিত ছিল বঙ্গবন্ধু স্টেডিয়াম। আফগানিস্তানকে উড়িয়ে এসএ গেমসের সোনা জেতে সেদিন বাংলাদেশ অনূর্ধ্ব-২৩ দল। আরেকটি ৮ ফেব্রুয়ারি জাতীয় দলের এই ফাইনাল উচ্ছাসের ঢেউ ছড়িয়েছে চার পাশে। বঙ্গবন্ধু কাপের সোনালি ট্রফি হাতে নেবে প্রাণবন্ত বাংলাদেশ। কত আশা! হায়, শেষটা এমন বিয়োগান্ত নাটকের পাণ্ডুলিপি লিখে রেখেছে কে ভেবেছিল! আসলে দুর্ভাগ্য তাড়া করেছে শুরুর বাঁশির আগেই। খেলোয়াড় তালিকায় গত ম্যাচের ১১ জনই ছিলেন। কিন্তু হেমন্ত ভিনসেন্ট বিশ্বাসের জায়গায় মোনায়েমকে নিয়ে ড্রেসিংরুম থেকে বেরোল বাংলাদেশ। ওয়ার্মআপের সময় পেশির চোট কেড়ে নিয়েছে শ্রীলঙ্কা ম্যাচের জয়ের নায়ককে। বিনা নোটিসে হঠাৎ একাদশে বদল! মিনিট সাতেক ম্যাচ গড়াতেই আরেকটি বড় দুঃসংবাদ। চোট নিয়ে এবার মাঠ ছাড়লেন উইঙ্গার জাহিদ হোসেন। জোড়া আঘাতে বিপর্যস্ত বাংলাদেশের কাছে এই উত্তেজনার বারুদে ঠাসা ফাইনাল বিভীষিকাময়ই মনে হচ্ছিল। খেলোয়াড়েরা মাথা গরম করলেন, তর্কে জড়ালেন রেফারির সঙ্গে। প্রতিপক্ষ খেলোয়াড়দের সঙ্গে দু-তিনবার ধাক্কাধাক্কিও হলো। এটিও ক্ষয়িষ্ণু ও ক্লান্ত বাংলাদেশ দলের স্বাভাবিক খেলা নষ্ট করেছে। সেই গতি নেই, সামনে পাস বাড়ানো লোকের অভাব, ব্যাকপাসের ছড়াছড়ি, মিস পাসও। স্বাগতিকদের এমন এলোমেলা অবস্থায় সুযোগ ষোলো আনা কাজে লাগিয়েছে পাল্টা-আক্রমণে ভয়ংকর মালয়েশিয়া। ৩১ মিনিটে নাজিরুল নাইমের বাঁ পায়ের প্রায় ৩০ গজি বাঁকানো ফ্রি কিক ক্রসবারের কোনা দিয়ে বাংলাদেশের জালে, যা দেখে ডেভিড বেকহামের ফ্রি কিকের কথাই মনে পড়ল। জে লিগের দল এফসি রায়োকোতে খেলা মালয়েশিয়া যুব দলের অধিনায়ক নাইমের এই গোলে উৎসবমুখর লাল–সবুজ গ্যালারি স্তব্ধ। ১০ মিনিট বাদেই আরেকটি গোল স্টেডিয়ামকে প্রাণহীন করে দিল। পাল্টা-আক্রমণে পেছন থেকে হেডে একজনের পা ঘুরে পেলেন কুমারন, দুই ডিফেন্ডার ইয়াসিন ও নাসিরকে সুযোগ না দিয়ে বক্সে ঢুকে তাঁর কোনাকুনি প্লেসিংয়ে ২-০। ম্যাচ তখনই কার্যত শেষ। কিন্তু বিরতির পর আগের দুই ম্যাচের সেই দুরন্ত টগবগে বাংলাদেশ। উজ্জীবিত সোহেল রানারা ম্যাচের রং পাল্টাতে জীবনপণ লড়াইয়ে নেমেছেন। মাত্র ছয় মিনিটের মধ্যে ভোজবাজির মতো স্কোরলাইন ২-২! রায়হানের গোলের ঠিকানা লেখা লম্বা থ্রো পথহারা বাংলাদেশের সামনে আলো জ্বেলেছে। ৪৮ মিনিটে ওই থ্রোতে মাথা ছোঁয়ান সেমিফাইনালে মামুনুলের কর্নারে পা লাগিয়ে জয়সূচক গোল এনে দেওয়া সেই ডিফেন্ডার নাসিরউদ্দিন। টিভি রিপ্লেতে মনে হলো, মালয়েশিয়ার গোলরক্ষক গোললাইনের ভেতর থেকে বল ফিরিয়েছেন। গোলটা নাসিরেরই হওয়ার কথা, তবে ফিরতি বলে টোকা দেওয়ায় গোল এমিলিকে দেওয়া হয়েছে। ৫৪ মিনিটে দ্বিতীয় গোল। মামুনুলের জাদুকরি কর্নারে ডিফেন্ডার ইয়াছিনের হেড জালে। অবিশ্বাস্যভাবে চোখের পলকে ম্যাচে ফেরা বাংলাদেশের জয়ের সম্ভাবনা আবার জীবন্ত। মালয়েশিয়া ততক্ষণে কোণঠাসা। বল পায়ে রেখে একের পর এক আক্রমণে উঠেছে বাংলাদেশ। প্রথমার্ধে বল পজেশনে বাংলাদেশ ছিল ৫২, দ্বিতীয়ার্ধে ৬০। তবু জয়ের আনন্দে মাতাতে কাঙ্ক্ষিত তৃতীয় গোলটা ধরা দেয়নি। অতিরিক্ত সময়ের লড়াই দেখার প্রস্তুতি নিচ্ছিলেন সবাই, তখনই বজ্রাঘাত। রায়হানকে কৌশলে ধাক্কা মারলেন প্রতিপক্ষ এক খেলোয়াড়, রেফারি ফাউল না দিয়ে দিলেন কর্নার। আবারও ‘ডেড বল’ বিপর্যয়। কর্নার থেকে স্ট্রাইকার ফাইজাতের হেড বাংলাদেশের জালে। স্বপ্ন গুঁড়িয়ে যাওয়ায় মাঠে গুমোট কান্না রায়হানদের। খেলোয়াড়দের তবু অভিনন্দন জানিয়ে দর্শকেরাও কাঁদল নীরবে। খারাপ খেলে ২-৩ গোলে হারলে দুঃখ থাকত না। কিন্তু এমন হার যন্ত্রণাবিদ্ধ করবে অনেক দিন। বহুদিন! বাংলাদেশ দল: সোহেল, ইয়াছিন, ইয়ামিন, নাসির, রায়হান, সোহেল রানা, জামাল, মোনায়েম, মামুনুল, জাহিদ (কোমল), এমিলি। এক নজরে চ্যাম্পিয়ন মালয়েশিয়া রানার্সআপ বাংলাদেশ ম্যান অব দ্য ফাইনাল মোহাম্মদ ফাইজাত (মালয়েশিয়া) ম্যান অব দ্য টুর্নামেন্ট জামাল ভূঁইয়া (বাংলাদেশ)	1
কাছে এসেও শিরোপা কত দূরে শেষ বাঁশি বাজতে মিনিট খানেকের মতো বাকি। অতিরিক্ত ৩০ মিনিট খেলার মানসিক প্রস্তুতি শুরু হয়ে গেছে। হঠাৎই কর্নার মালয়েশিয়ার পক্ষে। উড়ে আসা বলটিকে দুর্দান্ত হেডে ফাইজাত পাঠিয়ে দিলেন জালে। মুহূর্তেই স্তব্ধ বঙ্গবন্ধু স্টেডিয়ামের প্রায় ৩০ হাজার দর্শক। যেন বিদ্যুৎস্পৃষ্ট স্টেডিয়াম, ৪০ হাজার ভোল্টের! বাংলাদেশের চ্যাম্পিয়ন হওয়ার স্বপ্ন গুড়িেয় উড়তে শুরু করেছেন মালয়েশিয়ান যুবারা। মাঠেই কান্নায় ভেঙে পড়লেন রায়হান, মামুনুল, ইয়ামিন। চুপচাপ মাটিতে মুখ গুঁজে শুয়ে রইলেন অনেকক্ষণ। এত কাছে, তবু কত দূরে সরে গেল কাঙ্ক্ষিত ট্রফিটি। এটা হতে পারত স্মরণীয় এক সন্ধ্যা। প্রধানমন্ত্রী শেখ হাসিনার হাত থেকে সোনালি ট্রফিটা নিতে পারতেন বাংলাদেশের অধিনায়ক মামুনুল ইসলাম। কিন্তু সবকিছুই কর্পূরের মতো উবে গেল শেষ মুহূর্তের হৃদয়ভাঙা এক গোলে। সংবাদ সম্মেলনে প্রতিদিনের মতো টুকরো টুকরো খুনসুটি আর করতে পারলেন না কোচ লোডভিক ডি ক্রুইফ। ডাচ কোচের ফরসা মুখখানায় রাজ্যের অন্ধকার। দলকে ফাইনালে তুলেও তিনি এক বিয়োগান্ত কাহিনির চরিত্র। কিছুতেই মানতে পারছিলেন না হারটাকে, ‘যদি আমরা ৩-০ গোলেও হেরে যেতাম, তবু ঠিক ছিল। কিন্তু শেষ মিনিটের গোলে এভাবে! উফ্, আমি কিছুতেই এই হার মেনে নিতে পারছি না। ভীষণ কষ্ট পেয়েছি। শুধু আমি কেন, পুরো জাতিই দুঃখ পেয়েছে। চেয়েছিলাম যেন বঙ্গবন্ধু কাপটা এই দেশেই থাকে। কিন্তু পারলাম না।’ ম্যাচের শুরুতেই ধাক্কা। ওয়ার্মআপের সময় হেমন্ত হেরে যান চোটের কাছে। আর সাত মিনিটেই চোট পেয়ে উঠে আসেন আরেক গুরুত্বপূর্ণ খেলোয়াড় জাহিদ। হারের পেছনে এটাকেও অন্যতম কারণ বললেন ডি ক্রুইফ, ‘অমন গুরুত্বপূর্ণ সময়ে এভাবে হেমন্ত ও জাহিদের মতো ফুটবলারকে হারানো যেকোনো কোচ ও দলের জন্যই মর্মান্তিক।’ তার পরও দ্বিতীয়ার্ধে ২ গোল শোধ করে দারুণভাবে মাঠে ফেরে দল। বিরতির সময় কোচের কি বার্তা দলকে বদলে দেয় এভাবে? ‘আমি ওদের বলেছিলাম যা হয়েছে সব ভুলে যাও। নতুন করে শুরু করো। একটা গোল হলেই সব দৃশ্য বদলে যাবে। এমনকি সহকারী টিটুকেও বলেছিলাম দেখো, খুব দ্রুতই তৃতীয় গোলটি পেয়ে যাব। অতিরিক্ত সময়েও হয়তো পেতে পারতাম। কিন্তু সব ভেস্তে গেল।’ এমন হারে ডি ক্রুইফ ভাগ্যকেও দুষলেন কিছুটা, ‘সবাই আমরা দুর্ভাগা। এই কাপটা জিতলে এ দেশের ফুটবল অনেক বদলে যেত। তার পরও বলব এই টুর্নামেন্টে সেরা দল একটাই—বাংলাদেশ।’ শেষ মুহূর্তে গোল খাওয়ার পুরোনো অভ্যাসটা বদলানো গেল না ভেবে দুঃখই ঝরল কোচের, ‘ফুটবলারদের মধ্যে ক্লান্তি এসে পড়েছিল। ওদের একটু মনোযোগেরও অভাব ছিল। তার পরও ভেবেছিলাম এই দল থেকে শেষ মিনিটের গোল খাওয়ার ভূতটা পুরোই তাড়িয়ে দিতে পেরেছি। মনে করেছিলাম এটা ওদের মাথা থেকে মুছে ফেলতে পেরেছি। কিন্তু আবারও তা ঘটল।’ এমন গুরুত্বপূর্ণ ম্যাচের আগে পরশু তাজিকিস্তানে এএফসি কাপে খেলতে গেছেন স্ট্রাইকার মিঠুন চৌধুরী ও ডিফেন্ডার তপু বর্মণ। শেখ রাসেল ক্রীড়াচক্রের দুই ফুটবলারকে নাকি ছাড়তেই চাননি কোচ, ‘আমি ওদের ছাড়তে চাইনি। আমি এটা নিয়ে সালাউদ্দিনের (বাফুফে সভাপতি) সঙ্গে কথাও বলেছিলাম। উনি আমাকে বুঝিয়েছেন যে ওটাও আমাদের জন্য গুরুত্বপূর্ণ। এবং ওদের ছেড়ে দেওয়া উচিত বাংলাদেশের ফুটবলের স্বার্থেই। আমি যেহেতু বাংলাদেশের ফুটবলের উন্নতির জন্য এসেছি তাই ওদের ছাড়তে রাজি হই। কিন্তু আবারও বলছি আমি মোটেও খুশি নই এই সিদ্ধান্তে।’ শিরোপা জিতে মালয়েশিয়ার কোচ মোহাম্মদ রাজিপ ইসমাইল উচ্ছ্বসিত, ‘খুব কঠিন একটা ফাইনাল ছিল। কিন্তু শেষ মিনিট পর্যন্ত আমরা আশা ছাড়িনি।’ আশা কিন্তু বাংলাদেশও ছাড়েনি। স্কোরলাইন বলছে হেরেছে বাংলাদেশ। কিন্তু মাঠের ৯০ মিনিটের ছবিটা কি তাই বলে?	1
মন জিতেছে বাংলাদেশ মঞ্চে তখন চলছিল পুরস্কার বিতরণী অনুষ্ঠান। রানার্সআপ ট্রফিটা হাতে ধরা মামুনুলকে সান্ত্বনা দিচ্ছিলেন প্রধানমন্ত্রী শেখ হাসিনা। বাংলাদেশ হেরেছে। তবুও ভাঙা হাটে ছড়িয়ে-ছিটিয়ে চুপচাপ দাঁড়িয়ে ছিল হাজার খানেক দর্শক। আবাহনী গ্যালারিতে দাঁড়ানো আনোয়ার হোসেন পুরস্কার দেওয়াটা বেশ মনোযোগ দিয়েই দেখছিলেন। নারায়ণগঞ্জের এই চাকরিজীবী ঘরোয়া ফুটবলও নিয়মিত দেখেন বঙ্গবন্ধু স্টেডিয়ামে এসে। ম্যাচ শেষে বাংলাদেশের খেলা দেখে একটুও হতাশ নন তিনি, ‘আমি ওদের খেলা দেখে খুব খুশি। আমরা আসলে হারিনি। আমরাই জিতেছি।’ পিছিয়ে পড়েও দুর্দান্তভাবে ফিরে আসা দলের লড়াকু মনোভাব খুবই ভালো লেগেছে তাঁর, ‘ওরা যেভাবে ম্যাচে ফিরেছে, তা সত্যি অসাধারণ। আমরা আসলে দুর্ভাগ্যজনকভাবে হেরেছি।’ উত্তর বাড্ডার জাকির হাওলাদার এই হারের জন্য জাহিদ আর হেমন্তের অনুপস্থিতিকেই বড় কারণ বললেন, ‘হেমন্তকে খেলতে দেখলাম না ম্যাচে। আর জাহিদ তো ৭ মিনিটেই উঠে যেতে বাধ্য হলো। ওঁরাই আমাদের আক্রমণভাগের বড় ভরসা। আমি শতভাগ নিশ্চিত ওরা খেললে বাংলাদেশই জিতত।’ মোহাম্মদপুরে রাসেল ২৫ বছর ধরে ফুটবল দেখতে মাঠে আসেন। কাল এই ম্যাচের পর মন খারাপ করে দাঁড়িয়ে ছিলেন। শেষ গোলটার জন্য গোলকিপার সোহেলকে দুষলেন তিনি, ‘সে আসলে বলের ফ্লাইটই বুঝতে পারেনি। চাইলে বলটা চেষ্টা করে ফিস্ট করতে পারত।’ সেমিফাইনালে বাংলাদেশের সাফল্যের দিনেও ছিল গ্যালারি উপচে পড়া দর্শক। কালও যেন বাঁধ মানছিল না দর্শকের। ম্যাচ শুরুর আধঘণ্টা পরও হুড়মুড়িয়ে দর্শক ঢুকে ভুভুজেলা, ঢোল, ড্রাম বাজিয়ে আনন্দ করেছে। বঙ্গবন্ধু স্টেডিয়ামে পতাকা আর টুপি বিক্রেতাদের সঙ্গে টিকিট কালোবাজারিরা ছিলেন মহা আনন্দে। শেষ পর্যন্ত সেই আনন্দ রূপ নিল বিষাদে। তবে এখান থেকেই আশা খুঁজলেন চট্টগ্রাম থেকে আসা মর্জিনা বেগম, ‘এই বাংলাদেশ দলের খেলা দেখব বলেই জীবনের ঝুঁকি নিয়ে এতটা পথ পাড়ি দিয়ে ঢাকায় এসেছি। মামুনুলদের খেলা দেখে আমাদের মন ভরে গেছে।’	1
বিশ্বকাপ শেষ হাফিজ-প্রসাদেরও বিশ্বকাপের চোটের মিছিলে এবার নাম লেখালেন পাকিস্তানি ওপেনার মোহাম্মদ হাফিজ ও শ্রীলঙ্কান পেসার ধাম্মিকা প্রসাদ। নিউজিল্যান্ড সিরিজের দ্বিতীয় ওয়ানডেতে চোট পেয়েছিলেন হাফিজ। চিকিৎসকেরা পরামর্শ দিয়েছিলেন তিন সপ্তাহ বিশ্রামের। সেই চোটই তাঁকে ছিটকে দিয়েছে বিশ্বকাপ থেকে। তাঁর বদলে নাসির জামশেদ সুযোগ পেয়েছেন পাকিস্তান দলে। ধাম্মিকা প্রসাদেরও বিশ্বকাপ শেষ হয়ে গেছে অনুশীলনে চোট পেয়ে। তবে তাঁর বদলি হিসেবে কারও নাম এখনো ঘোষণা করেননি শ্রীলঙ্কান নির্বাচকেরা। আর চোটের কারণে বিশ্বকাপ শেষ হয়ে যাওয়া ভারতীয় পেসার ইশান্ত শর্মার বদলে মোহিত শর্মার অন্তর্ভুক্তিকে অনুমোদন দিয়েছে আইসিসি। ক্রিকইনফো।	1
সোনায় সোহাগা ডাগ-আউটে উল্লাসে মেতে ওঠার ফাঁকে কি নিজের মুঠোফোনে চোখ রাখছিলেন ডিয়েগো সিমিওনে? কয়েক হাজার কিলোমিটার দূরে যে ছেলেও খেলছে মহাগুরুত্বপূর্ণ এক ম্যাচে। রিয়াল মাদ্রিদের বিপক্ষে অ্যাটলেটিকো কোচ যখন জয় উদ্যাপন করছেন, ছেলে জিওভান্নি সিমিওনে খেলছেন দক্ষিণ আমেরিকা অনূর্ধ্ব-২০ ফুটবল চ্যাম্পিয়নশিপে। উরুগুয়ের সঙ্গে আর্জেন্টিনা পিছিয়েই ছিল। শেষ পর্যন্ত ঘুরে দাঁড়িয়ে তারা জিতেছে ২-১ গোলে, সঙ্গে শিরোপাও। এই জয়ে সিমিওনে-তনয়ের অবদান অনেক বড়, ১০ ম্যাচে ৯ গোল করে ‘ছোট সিমিওনেই’ হয়েছেন টুর্নামেন্টের সর্বোচ্চ গোলদাতা। পরে সিনিয়র সিমিওনে ছেলের একটা ছবি পোস্ট করে লিখেছেন, ‘বাছা, কষ্ট করলে সেটার পুরস্কার পাবেই। দলের সঙ্গে উপভোগ করো এটা।’ অ্যাটলেটিকো মাদ্রিদ বাবা-ছেলের যুগলবন্দী মনে হয় দ্রুতই দেখতে চলেছে! ইএসপিএন।	1
মারের বিয়ে অ্যান্ডি মারের খেলার সময় দৃশ্যটা মোটামুটি নিয়মিতই, রোদচশমা পরে গ্যালারি আলো করে আছেন একজন তরুণী। কিম সিয়ার্সের সঙ্গে মন দেওয়া-নেওয়া তো অনেক দিনই হলো। সেই কৈশোর থেকে দুজনের প্রেম। গত নভেম্বরে ঘটা করে বাগদানেরও ঘোষণা দিয়েছিলেন। কিন্তু বিয়ে করবেন কবে? শোনা যাচ্ছে, সেটিরও খুব দেরি নেই। আগামী এপ্রিলে স্কটল্যান্ডের ক্রোমলিক্সে নিজের বিলাসবহুল বাসাতেই গাঁটছড়া বাঁধবেন দুজন। বাড়ি বলা অবশ্য ঠিক হলো না, এটা আসলে ১৫ কক্ষের বিলাসবহুল এক হোটেল। সেটির আংশিক মালিকানা কিনেছেন সদ্য সমাপ্ত অস্ট্রেলিয়ান ওপেনের ফাইনালিস্ট। মারে অবশ্য টুইটারে জানিয়েছেন, বিয়ের তারিখ-টারিখ এখনো কিছুই চূড়ান্ত হয়নি। কিন্তু যা রটে তার কিছুটা হলেও নাকি ঘটে! ফক্স স্পোর্টস।	1
রোনালদোর তোপ খানিক আগেই ম্যাচ হেরে এসেছেন, তাও ৪-০ গোলে। নিজেও প্রত্যাশার কাছাকাছিও খেলতে পারেননি। ক্রিস্টিয়ানো রোনালদোর মেজাজ খারাপই থাকার কথা। সেই মুহূর্তে কর্দোবার সঙ্গে লাল কার্ড নিয়ে প্রশ্ন করলে কেমন লাগে? পরশু অ্যাটলেটিকো মাদ্রিদের সঙ্গে ম্যাচের পর এক প্রতিবেদক সেটি নিয়েই প্রশ্ন করে বসলেন। সিআর সেভেন যে উত্তরটা দিলেন তাতে ওই সাংবাদিকের বিব্রতই হওয়ার কথা, ‘আজ কী হয়েছে সেটা নিয়ে জানতে চান নাকি তিন ম্যাচে আগের বিষয়টা নিয়ে? কী শুনতে চান আমার কাছ থেকে? আপনার যদি বুদ্ধি থাকে তাহলে আজকের ম্যাচ নিয়েই কথা বলবেন। কিন্তু দুঃখের সঙ্গে বলতে হচ্ছে সেটা আপনার নেই।’ বেচারা সাংবাদিক! গোলডটকম।	1
বিশ্রাম ২০০৭ বিশ্বকাপে ১১ ম্যাচ খেলে একবারও ব্যাট করতে হয়নি অস্ট্রেলিয়ার দুই পেসার গ্লেন ম্যাকগ্রা ও শন টেটকে। একবারও ব্যাট করেননি ১০ ম্যাচ খেলা নাথান ব্র্যাকেনও।	1
মাশরাফি চান দলীয় চেষ্টা ১২ ফেব্রুয়ারি উদ্বোধনী অনুষ্ঠান, এর দুই দিন পর উদ্বোধনী ম্যাচ। তার মানে বিশ্বকাপ শুরু হতে এখনো কয়েকটা দিন বাকি। তবে এক দিক দিয়ে বাংলাদেশ দলের বিশ্বকাপ শুরু হয়ে গেছে কালই। অধিনায়কের সংবাদ সম্মেলন, সংবাদমাধ্যমের সঙ্গে উন্মুক্ত আলোচনা, আকসুর ব্রিফিং, খেলোয়াড়দের ছবি তোলা, ব্যাটে স্বাক্ষর করা—এসব যেন বিশ্বকাপের ঘণ্টাই বাজিয়ে দিয়েছে সিডনিতে বাংলাদেশ দলের টিম হোটেলে। বিশ্বকাপের মতো বড় আসরে বাংলাদেশ দল নিয়ে আগ্রহ খুব একটা থাকার কথা নয়। মাশরাফি বিন মুর্তজার সংবাদ সম্মেলনের পর সংবাদমাধ্যমের সামনে আসেন মাহমুদউল্লাহ, মুশফিকুর রহিম, সাকিব আল হাসান আর তামিম ইকবাল। দলের মিডিয়া ম্যানেজার রাবীদ ইমামের দেওয়া তথ্য, ছয়-সাতজন সাংবাদিক কথা বলেছেন তাঁদের সঙ্গে। সিডনির সংবাদ সম্মেলনে নতুন কিছু বলেননি বাংলাদেশ অধিনায়ক মাশরাফি। দেশে বলে যাওয়া কথাটাই আবার শুনিয়েছেন বিদেশি সাংবাদিকদের—দলে তরুণ খেলোয়াড়ের সংখ্যা বেশি হলেও তাঁদের ওপর তাঁর আস্থা আছে। অভিজ্ঞ খেলোয়াড়দের সঙ্গে তাঁদের ভালো সমন্বয় হলে বাংলাদেশ দলের জন্য হয়তো সামনের দিনগুলোতে ভালো কিছুই অপেক্ষা করবে। বিশ্বকাপে অধিনায়ক চান সম্মিলিত প্রচেষ্টা। ‘কাজটা হয়তো খুব কঠিন হবে। তবে আমাদের তরুণ খেলোয়াড়েরা খুবই ভালো। আন্তর্জাতিক ক্রিকেট খুব বেশি না খেললেও তাদের কিছুটা হলেও অভিজ্ঞতা আছে। আশা করি তারা সেটাকে কাজে লাগাবে’—বলেছেন মাশরাফি। সঙ্গে অভিজ্ঞদেরও যে দায়িত্ব আছে, সেটা মনে করিয়ে দিয়ে অধিনায়কের আশাবাদ, ‘মুশফিক, তামিম, সাকিব, মাহমুদউল্লাহ, নাসিরের মতো অভিজ্ঞ খেলোয়াড়েরাও দলে আছে। তারা যদি এগিয়ে আসে এবং তরুণেরা তাদের সমর্থন করে, তাহলে আমাদের সামনে বড় সুযোগ থাকবে।’ ১৫ সদস্যের বাংলাদেশ দলে মাশরাফিসহ চারজনের জন্য এটি তৃতীয় বিশ্বকাপ, দুজনের দ্বিতীয় বিশ্বকাপ। বাকি ৯ জনই বিশ্বকাপের মঞ্চে এই প্রথম। গ্রুপ ‘এ’তে বাংলাদেশের ছয় প্রতিপক্ষ আফগানিস্তান, অস্ট্রেলিয়া, শ্রীলঙ্কা, স্কটল্যান্ড, ইংল্যান্ড ও নিউজিল্যান্ড। শেষ আট নিশ্চিত করতে হলে অন্তত চারটি ম্যাচ জিততে হবে। সন্দেহ নেই, যেকোনো দুটি বড় দল ছাড়াও বাংলাদেশের চোখ থাকবে আফগানিস্তান ও স্কটল্যান্ডের দিকে। তবে মাশরাফি আগেই বলে নিচ্ছেন, অস্ট্রেলিয়া-নিউজিল্যান্ডের কন্ডিশনে তাদের জন্য কাজটা মোটেও সহজ হবে না। কাজেই আগে থেকে কাউকে টার্গেটও করছেন না, ‘সত্যি বলতে কি, সবাই আশায় আছে আমরা দ্বিতীয় রাউন্ডে যাব। তবে কাজটা কঠিন হবে। আফগানিস্তান, স্কটল্যান্ড ছাড়াও অন্তত দুটি বড় দলকে আমাদের হারাতে হবে। আমরা আগে থেকে কাউকে টার্গেট করছি না, কারণ সেটা আমাদের ওপর চাপ সৃষ্টি করবে। আমরা ম্যাচ ধরে ধরে খেলতে চাই।’ গত ১ ডিসেম্বর শেষ হওয়া জিম্বাবুয়ে সিরিজের পর এই দুই মাসে একটিও আন্তর্জাতিক ম্যাচ খেলেনি বাংলাদেশ দল। পাকিস্তানের বিপক্ষে আজকের এবং ১২ ফেব্রুয়ারি আয়ারল্যান্ডের বিপক্ষে প্রস্তুতি ম্যাচ দুটিই তাই ভরসা। অবশ্য সিডনি যাওয়ার আগে ব্রিসবেনে তারা দুটি প্রস্তুতি ম্যাচ খেলেছে ক্রিকেট অস্ট্রেলিয়া একাদশের বিপক্ষে। এই দুই ম্যাচেই হারলেও মাশরাফির আশা, ব্রিসবেনে দুই সপ্তাহের অনুশীলন বিশ্বকাপে কাজে লাগবে। তিনি তাকিয়ে আছেন পাকিস্তান, আয়ারল্যান্ডের বিপক্ষে ম্যাচ দুটির দিকেও, ‘গত দুই সপ্তাহে আমরা ব্রিসবেনে দুটি ম্যাচ খেলেছি, সিডনিতে খেলব আরও দুটি প্রস্তুতি ম্যাচ। আশা করছি, কন্ডিশনের সঙ্গে মানিয়ে নিয়ে বিশ্বকাপে আমরা আমাদের সেরা খেলাটাই উপহার দেব।’ এই দুই ম্যাচে বাংলাদেশ দলের অন্যতম লক্ষ্য ব্রিসবেনের ম্যাচগুলোর ভুল শোধরানো। সেই ‘ভুল’গুলোর তালিকায় রাখা হচ্ছে প্রথম ম্যাচে ৫২ রান করার পর মুমিনুল হককে ব্যাটিং থেকে তুলে নেওয়ার সিদ্ধান্তও। সিদ্ধান্তটা নিয়ে অসন্তুষ্ট মনে হলো অধিনায়ক মাশরাফিকে, ‘কোচই ওই সিদ্ধান্ত নিয়েছিলেন। সবাই-ই তো ব্যাট করতে চায়, সে জন্য সিদ্ধান্ত নেওয়া হয়েছিল কেউ ফিফটি করলে সে অবসর নেবে। কিন্তু দুর্ভাগ্যজনকভাবে আমরা ৪৫ ওভারে অলআউট হয়ে গেলাম। এটা ভালো হয়নি। যাই হোক বিশ্বকাপ শুরু হচ্ছে এবং আমরা এটাকে সিরিয়াসলিই নিচ্ছি। চেষ্টা করব চাপ না নিয়ে আর দশটা ম্যাচের মতোই এই ম্যাচগুলো খেলতে।’ সিডনির প্রস্তুতি ম্যাচ দুটি থেকে বিশ্বকাপের মূল একাদশ ঠিক করে নিতে চায় বাংলাদেশ টিম ম্যানেজমেন্ট। প্রতিপক্ষ পাকিস্তান আর আয়ারল্যান্ড ছাড়াও এই দুই ম্যাচে প্রতিদ্বন্দ্বিতা থাকবে তাই খেলোয়াড়দের নিজেদের মধ্যেও। 	1
সিডনিতে আজ বাংলাদেশ–পাকিস্তান শহীদ আফ্রিদি মোটামুটি একটা হুমকিই দিয়ে রাখলেন। প্রস্তুতি ম্যাচ বলে বাংলাদেশ দলকে আজ ছেড়ে কথা বলবে না পাকিস্তান। সিডনিতে কাল সংবাদমাধ্যমের সঙ্গে উন্মুক্ত প্রশ্নোত্তরপর্বে এই হুমকি দিয়েছেন শেষ বিশ্বকাপ খেলতে যাওয়া আফ্রিদি। ব্রিসবেনে ‘আনঅফিশিয়াল’ দুটি প্রস্তুতি ম্যাচেই ক্রিকেট অস্ট্রেলিয়া একাদশের কাছে হেরেছে বাংলাদেশ দল। তবে এই হার নিয়ে দলের কোনো আফসোস বা অতৃপ্তি নেই। বাংলাদেশ দলের বরং উপলব্ধি, কন্ডিশনের সঙ্গে মানিয়ে নেওয়ার কাজটা ব্রিসবেনে ভালোই হয়েছে। সে সঙ্গে খেলোয়াড়দের দেখার কাজটাও। সিডনির ব্ল্যাকটাউন অলিম্পিক পার্ক ওভালে আজ পাকিস্তানের বিপক্ষে ও ১২ ফেব্রুয়ারি আয়ারল্যান্ডের বিপক্ষে দুটি ‘অফিশিয়াল’ প্রস্তুতি ম্যাচে সে অভিজ্ঞতা থেকেই গড়া হবে দল। আর সিডনির এই দুই ম্যাচ থেকে বাংলাদেশ টিম ম্যানেজমেন্ট খুঁজে নিতে চায় বিশ্বকাপের মূল একাদশ। অস্ট্রেলিয়ায় বাংলাদেশ দল এর আগেও গেছে। তবে সিডনি ক্রিকেট গ্রাউন্ডে খেলোয়াড়েরা কাল বিকেলেই প্রথম পা রেখেছেন। গায়ে মেখেছেন সেখানে অনুশীলনের রোমাঞ্চ। দলের সঙ্গে এদিনই পূর্ণ অনুশীলন করেছেন হাঁটুর চোট কাটিয়ে ফেরা তামিম ইকবাল। নেটে ব্যাট করেছেন দীর্ঘক্ষণ। দল সূত্রের খবর, আজকের ম্যাচে বাঁহাতি এই ওপেনারের খেলার যথেষ্টই সম্ভাবনা আছে। দিবারাত্রির ম্যাচটি শুরু হবে বাংলাদেশ সময় সকাল সাড়ে নয়টায়। প্রস্তুতি ম্যাচ হলেও প্রতি দলে খেলবেন ১১ জন করেই।	1
‘চ্যাম্পিয়ন হলেই খুশি হতাম’ শ্রীলঙ্কার কোচ নিকোলা কাভাজোভিচের চোখে, দক্ষিণ এশিয়ার সেরা ডিফেন্সিভ মিডফিল্ডার তিনি। কাল জাতীয় দলের কোচ লোডভিক ডি ক্রুইফ দিলেন আরও বড় স্বীকৃতি, এশিয়ারই সেরা ডিফেন্সিভ মিডফিল্ডার। বঙ্গবন্ধু কাপের টুর্নামেন্ট-সেরার পুরস্কার পেয়েও তবু উচ্ছ্বাসহীন জামাল ভূঁইয়া  টুর্নামেন্ট-সেরার পুরস্কার জিতলেন। তবু মুখে হাসি নেই... জামাল ভূঁইয়া: আমার মনটা খুব খারাপ। অবশ্যই আমার জীবনের সেরা আনন্দের উপলক্ষ হতে পারত আজ। কিন্তু আমরা হেরে গেলাম। দলকে চ্যাম্পিয়ন করাই ছিল আমার আসল লক্ষ্য। সেটা পারিনি বলে খুব খারাপ লাগছে। চ্যাম্পিয়ন হলেই খুশি হতাম।  দুই বছর আগে আপনাকে ডেনমার্ক থেকে এনেছিলেন কোচ। যোগ্যতা প্রমাণ করে খেলছেন ঘরোয়া ফুটবলের চ্যাম্পিয়ন শেখ জামাল ধানমন্ডি ক্লাবে। জাতীয় দলেও ধারাবাহিক। রহস্যটা কী? জামাল: বাংলাদেশে আমি যখন শুরু করি খেলা, তখনকার চেয়ে অনেক উন্নতি করেছি আমরা। কোচই আমার আবিষ্কারক। আমাকে যে পজিশনে খেলান কোচ এবং যেভাবে খেলানোর চেষ্টা করেন, এটা আমাদের দলের জন্য খুবই গুরুত্বপূর্ণ। আমি এখন আরও বেশি পেশাদার এবং পরিণত হয়ে উঠেছি।  কোচ তো আপনার অনেক প্রশংসা করেছেন। জামাল: আমি জানি সেটা। এটাও স্বীকার করব, আমার এই অর্জনের সবই কোচের অবদান। নিজের প্রশংসা নিজে করছি না। কোচ আমাকে বলেছেন, তোমাকে নিয়ে এই বাংলাদেশ দল গর্ব করতে পারে। এটাই আমার জন্য অনেক বড় অর্জন।  এবার ম্যাচের প্রসঙ্গে বলুন। খেলার শুরুতেই জাহিদকে হারিয়েছেন আপনারা। হারের পেছনে এটাও কি একটা কারণ? জামাল: জাহিদ উঠে গেলেও কমল ভালোই খেলছিলেন। কিন্তু জাহিদ তো জাহিদই। ও আমাদের দলের অন্যতম বড় ভরসা। ওকে হারানো আমাদের জন্য বড় ক্ষতি।  ম্যাচের রেফারি নিয়ে কিছু বলবেন। মাঠে আপনাকে বেশ রাগান্বিত মনে হচ্ছিল? জামাল: এটা নিয়ে আমি কিছু বলতে চাই না। কোচ এরই মধ্যে অনেক কিছু বলেছেন রেফারিকে। আসলে উনি মনে হয় ইচ্ছা করে আমাদের বিপক্ষেই বাঁশি বাজাচ্ছিলেন। আমি অনেক রেগে গিয়েছিলাম, কারণ অহেতুক বেশ কয়েকটা বাজে সিদ্ধান্ত দেন আমাদের বিপক্ষে। আমি এটা বলায় আমাকে হলুদ কার্ড দেখালেন। কিন্তু কেন দেখালেন জানি না।  ম্যাচ ২-২ হওয়ার পরও কেন জয়সূচক গোলটি পেতে মরিয়া দেখাচ্ছিল না আপনাদের? জামাল: আমরা এমনিতেই অনেক ক্লান্ত। তবু আমাদের সেরাটা দেওয়ার চেষ্টা করেছি। দ্বিতীয়ার্ধে ওরা মাত্র একটাই সুযোগ পেয়েছে। এবং ওটাই কাজে লাগিয়েছে।  শেষ কয়েক মিনিটে তো বাংলাদেশ রক্ষণাত্মক ফুটবল খেলছিল। এমন নেতিবাচক মানসিকতার কারণ কী? জামাল: আবারও আগের কথাই বলব, আমরা সবাই ক্লান্ত হয়ে পড়েছিলাম। সবাই চাইছিলাম যেন অতিরিক্ত সময়ে যায় ম্যাচটি। কিন্তু আমাদের দুর্ভাগ্য যে পারলাম না।	1
টেস্টে চোখ আইরিশদের ৩১ মে, ১৯৯৯। নর্দাম্পটনে বাংলাদেশের ‘পাকিস্তান-বধ’। টাইগারদের সেবারের বিশ্বকাপ অভিযান শেষ ওখানেই। তবে পরের বছর বাংলাদেশের টেস্ট স্ট্যাটাস প্রাপ্তিতে ওই জয়ের ভূমিকা ছিল অনেক। বাংলাদেশের দেখানো পথেই এবার এগোতে চায় আয়ারল্যান্ড। ক্রিকেটের বড় মাছ শিকার অবশ্য আয়ারল্যান্ডের কাছে নতুন কিছু নয়। ২০০৭ সালে পাকিস্তানকে তো বিশ্বকাপ থেকেই বিদায় করে দিয়েছিল তারা। আর গত বিশ্বকাপে কেভিন ও’ব্রায়েনের দ্রুততম সেঞ্চুরিতে করেছিল ইংল্যান্ড-বধ। এবারের বিশ্বকাপেও আইরিশদের আশা বড় কোনো অঘটনের, যাতে টেস্ট স্ট্যাটাসের দাবিটা জোরালো হয় আরও। অধিনায়ক পোর্টারফিল্ড আশাবাদী দলকে নিয়ে, ‘বিশ্বকাপে আমাদের দারুণ কিছু পারফরম্যান্স আছে। অস্ট্রেলিয়া-নিউজিল্যান্ডে আরও বেশি সাফল্য না চাওয়ার তো কোনো কারণ নেই।’ সাবেক ইংল্যান্ড অধিনায়ক পল কলিংউডও বলছেন, আয়ারল্যান্ড প্রতিপক্ষ দলগুলোর জন্য হুমকির কারণ হতে পারে, ‘তারা সব সময়ই একটা সুগঠিত দল। অনেক খেলোয়াড়ের কাউন্টি খেলারও অভিজ্ঞতা রয়েছে। সুতরাং, আপনি ধরে নিতেই পারেন তারা বাকি দলগুলোর জন্য অসুবিধা তৈরি করবে।’	1
রনি-মজিদ আরেকবার বরিশালের বিপক্ষে একমাত্র ইনিংসে ১৯৭। ঢাকা মহানগরের বিপক্ষে একমাত্র ইনিংসে ৩১৪। এবার চট্টগ্রামের বিপক্ষে প্রথম ইনিংসে অবিচ্ছিন্ন ১১২ রান। টানা তৃতীয় ইনিংসে শতরানের জুটি গড়লেন ঢাকা বিভাগের দুই ওপেনার আবদুল মজিদ ও রনি তালুকদার। প্রথম দুই ম্যাচই ইনিংস ব্যবধানে জেতা ঢাকা এর আগে কাল চট্টগ্রামকে অলআউট করে ১৫৫ রানে। বিকেএসপির ৩ নম্বর মাঠে ১০ উইকেট পড়লেও ২ নম্বর মাঠে রাজশাহী-সিলেট ম্যাচে কাল উইকেট পড়েছে মাত্র ২টি। ওপেনার মাইশুকুরের ক্যারিয়ার-সর্বোচ্চ ১৫৮ ও জুনায়েদ সিদ্দিকের অপরাজিত ১০২ রানে প্রথম দিন শেষে রাজশাহী ৩১৬ রান করেছে ২ উইকেটে। দ্বিতীয় উইকেটে ১৯৭ রান যোগ করেন মাইশুকুর-জুনায়েদ। রাজশাহীর ২টি উইকেটই নিয়েছেন শততম প্রথম শ্রেণির ম্যাচ খেলতে নামা বাঁহাতি স্পিনার এনামুল হক জুনিয়র। ফতুল্লায় সেঞ্চুরি পেয়েছে ঢাকা মহানগরের সাদমান ইসলাম। অনূর্ধ্ব-১৯ দলের হয়ে শ্রীলঙ্কায় যুব টেস্টে টানা দুটি ফিফটি করা সাদমান দিন শেষে অপরাজিত ১১৮ রানে। প্রথম শ্রেণির ক্রিকেটে এই বাঁহাতির প্রথম সেঞ্চুরিতে বরিশালের বিপক্ষে দিন শেষে মহানগরের রান ৪ উইকেটে ২৩৮। মিরপুরে খুলনার বিপক্ষে রংপুর করেছে ৬ উইকেটে ২৬১ রান। সর্বোচ্চ ৬৩ রান ওপেনার তারিক আহমেদের। সংক্ষিপ্ত স্কোর খুলনা-রংপুর, মিরপুর রংপুর ১ম ইনিংস: ৯০ ওভারে ২৬১/৬ (তারিক ৬৩, মাহমুদুল ৪৬, নাঈম ৪৪, আরিফুল ৪২*, ধীমান ৩১; রবি ২/২৪, মোস্তাফিজুর ১/২২, মুরাদ ১/৫৬, রাজ্জাক ১/৬৯, ডলার ১/৭০)। ঢাকা মহানগর-বরিশাল, ফতুল্লা ঢাকা মহানগর ১ম ইনিংস: ৯১ ওভারে ২৩৮/৪ (সাদমান ১১৮*, মার্শাল ৫৬, শামসুর ৪৭; নাসুম ২/৪১, আল আমিন ১/১৮, কামরুল ১/৫৬)। রাজশাহী-সিলেট, বিকেএসপি-২ রাজশাহী ১ম ইনিংস: ৯২ ওভারে ৩১৬/২ (মাইশুকুর ১৫৮, জুনায়েদ ১০২*, হাবিবুর ৩২; এনামুল জু. ২/৭৪)। ঢাকা বিভাগ-চট্টগ্রাম, বিকেএসপি-৩ চট্টগ্রাম ১ম ইনিংস: ৬৯ ওভারে ১৫৫ (নাজিমউদ্দিন ৩০, নাঈম জু. ২৯, ইরফান ২৭; মোশাররফ ৫/৩৭, শুভাগত ২/২৭, তাইবুর ১/৪, সাব্বির ১/৩৩, জুবায়ের ১/৪৬)। ঢাকা বিভাগ ১ম ইনিংস: ৩২ ওভারে ১১২/০ (রনি ৬২*, মজিদ ৪৯*)।	1
বিজেএমসির বার্ষিক ক্রীড়া বিজেএমসির বার্ষিক ক্রীড়া প্রতিযোগিতায় দলগত চ্যাম্পিয়ন ঢাকা অঞ্চল। দুই দিনব্যাপী প্রতিযোগিতায় চ্যাম্পিয়ন ঢাকা ছাড়াও চট্টগ্রাম ও খুলনা অঞ্চলের ৩৫০ জন প্রতিযোগী ৫০টি ইভেন্টে অংশগ্রহণ করেন। ৫ ফেব্রুয়ারি ডেমরার করিম জুট মিলস মাঠে প্রতিযোগিতার উদ্বোধন করেন স্থানীয় সাংসদ মোহাম্মদ হাবিবুর রহমান মোল্লা। পরশু প্রতিযোগিতার সমাপনী অনুষ্ঠানে প্রধান পৃষ্ঠপোষক বিজেএমসির চেয়ারম্যান মেজর জেনারেল (অব.) হুমায়ুন খালেদ ছাড়াও বিজেএমসির পরিচালকমণ্ডলী, সচিব, প্রকল্পপ্রধানরা উপস্থিত ছিলেন। বিজ্ঞপ্তি।	1
অস্ট্রেলিয়ার সামনে সেই ভারত খুব বেশি দর্শক ছিল না অ্যাডিলেড ওভালে, বড়জোর ১৪ হাজার। এর মধ্যে ভারতের তেরঙা পতাকাই উড়ল বেশি। তবে ভারতের সমর্থকদের ঘরে ফিরতে হলো হতাশা নিয়েই। বিশ্বকাপের প্রথম প্রস্তুতি ম্যাচে ভারতকে ১০৬ রানে হারিয়েছে অস্ট্রেলিয়া। ভারতকে উড়িয়ে দেওয়া এই জয়ে অস্ট্রেলিয়া জানিয়েও দিল কেন তারা বিশ্বকাপের সবচেয়ে বড় দাবিদারদের একজন। দুই মাসেরও বেশি সময় ধরে অস্ট্রেলিয়ায় আছে ভারত। অথচ এখন পর্যন্ত জয়টা অধরাই থেকে গেল। কালও ম্যাচের প্রথমভাগেই প্রায় নিশ্চিত হয়ে গেল, অনানুষ্ঠানিক ম্যাচেও জয় পাওয়া হচ্ছে না। ওয়ার্নার-ম্যাক্সওয়েলের ঝড়ে অস্ট্রেলিয়া যে চড়ে বসেছিল ৩৭১ রানের পাহাড়ে! ভারতীয় বোলারদের বেধড়ক পিটিয়ে ভিত্তিটা গড়ে দিয়েছিলেন ডেভিড ওয়ার্নার, ১৪ চারে ৮৩ বল থেকে করেছেন ১০৪। পরে গ্লেন ম্যাক্সওয়েল অবসর নেওয়ার আগে ৫৭ বলে করেছেন ১২২! প্রথম ৫০ করতে ম্যাক্সওয়েল ৩৪ বল খেলেছেন, সেঞ্চুরি করেছেন ৫৩ বলে। তাঁর ইনিংসে ছিল ১১টি চার ও ৮টি ছক্কা। ব্যাট করতে নেমে ভারত উইকেট হারিয়েছে নিয়মিত বিরতিতেই। শেষ পর্যন্ত অজিঙ্কা রাহানে (৬৬), শিখর ধাওয়ান (৫৯) ও আম্বাতি রায়ডুর (৫৩) কল্যাণে করতে পেরেছে ২৬৫, প্যাট কামিন্স নিয়েছেন ৩ উইকেট। মিচেল স্টার্ক, মিচেল জনসন ও জশ হ্যাজলউড নিয়েছেন ২টি করে উইকেট। ক্রিকইনফো।	1
আল আমিনের কাছেও চাওয়া আছে তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা এই কলামে সবার কথা লিখতে গিয়ে বারবার খুলনা দলের কথা চলে আসছে। বিশ্বকাপ দলের অনেকেই যে খুলনার! একসঙ্গে খেলেছি জাতীয় লিগে, খুলনাকে বেশ অনেক দিন থেকেই নেতৃত্ব দিচ্ছি। ওদের কাছ থেকে দেখেছি। আল আমিনকেও যেমন প্রথম দেখেছি খুলনা দলেই, বছর তিনেক আগে। সত্যি বলতে, প্রথম দেখায় খুব একটা মনে ধরেনি ওকে। অনুশীলনে বোলিং দেখে মনে হচ্ছিল, এই ছেলে কি পারবে! কিন্তু ম্যাচে আমাকে চমকে দিল। খুব বেশি উইকেট পায়নি, কিন্তু দারুণ বোলিং করেছিল। পরে আমি জাতীয় দলের খেলায় চলে এলাম। শুনলাম আল আমিন ৪-৫ উইকেট করে নিচ্ছে প্রায়ই। তার পর তো আরও এগিয়ে গেল। গত বছর কী বোলিংটাই না করল সব ধরনের ক্রিকেটে! কখনো কখনো নিজের ভুল প্রমাণিত হওয়া অনেক স্বস্তির, আনন্দের। আল আমিনকে নিয়ে আমার ধারণা ভুল প্রমাণ হওয়ায় যেমন আমি দারুণ খুশি। খুশি ওকে বিশ্বকাপ দলে দেখেও। আল আমিন, না শফিউল—বিশ্বকাপ দল বাছাইয়ে নির্বাচকদের টেবিলে এটি নিয়ে নিশ্চয়ই অনেক আলোচনা হয়েছে। শফিউল শুধু আামার অনেক প্রিয় ছোট ভাই নয়, প্রিয় বোলারও। ওরও অনেক শক্তির জায়গা আছে, দলকে সেবা দিয়েছে দারুণ। কিন্তু গত বছর আল আমিনের যা পারফরম্যান্স, ওকে উপেক্ষা করা আসলে কঠিনই ছিল। বিশ্বকাপই তো সবকিছুর শেষ নয়। শফিউল দারুণভাবেই ফিরবে। তবে আল আমিনের জন্য বিশ্বকাপ দলে থাকা খুব দরকার ছিল! গত বছর আল আমিনের জন্য যেমন সাফল্যময় ছিল, উড়ে এসে জুড়ে বসেছিল একটি শঙ্কাও। সোহাগ গাজীর মতো আল আমিন নিষিদ্ধ হয়নি অ্যাকশনের কারণে। তবে অ্যাকশন নিয়ে প্রশ্ন ওঠার অনুভূতিও সুখকর কিছু নয়। নিজের অভিজ্ঞতা থেকেই জানি। অ্যাকশন নিয়ে প্রশ্ন ওঠা মানে বোলার সত্তা নিয়েই প্রশ্ন। বড্ড কঠিন সময়। আত্মবিশ্বাসে চোট লাগে, মাঠের ভেতরে-বাইরে কিছুই ভালো লাগে না। এই সময় আপন লোকেরাও অনেক দূরে সরে যায়, দূরের মানুষ আরও দূরে। অ্যাকশন প্রশ্নবিদ্ধ হওয়ার পর যে কটি ম্যাচ আল আমিন খেলেছে, ভালো করতে পারেনি। করতে পারার কথাও নয়। যে যা-ই বলুক, ওই মানসিক অবস্থায় ভালো করা যায় না। আমি সেই সময় যতটা পারা যায় কথা বলেছি ওর সঙ্গে। ফোন করেছি। সাহস দিয়েছি, বারবার বলেছি ঘাবড়ানোর কিছু নেই। তখন কেবল প্রশ্নবিদ্ধই হয়েছে অ্যাকশন, প্রমাণিত তো হয়নি! অ্যাকশনের পরীক্ষা দেওয়ার জন্যও মনোবল শক্ত থাকা জরুরি। আল আমিনকে কৃতিত্ব দিতে হবে, কঠিন সময়টা ভালোভাবেই উতরে এসেছে। এ জন্যই ওর বিশ্বকাপ দলে থাকা দরকার ছিল। ওর আত্মবিশ্বাসের জন্য খুব ভালো হয়েছে। আর অ্যাকশন প্রশ্নবিদ্ধ হওয়ার আগে যতটা দুর্দান্ত বোলিং করছিল, সেটার একরকম পুরস্কারও দেওয়া হলো এতে। আল আমিন বুঝতে পারবে দল ওকে কতটা গুরুত্ব দিচ্ছে। ওরও দলের প্রতি নিবেদন বাড়বে আরও। শুরু থেকেই দেখে আসছি, আল আমিন বেশ পরিশ্রমী। উচ্চতা ভালো। উইকেট টু উইকেট বোলিং করে, ইনসুইঙ্গার তো দারুণ। ওর আরেকটা দুর্দান্ত ডেলিভারি আছে, যেটি নিজেও ভালো করে বুঝতে পারে না। একই অ্যাকশনে একই লেংথের একটা বল, কখনো স্কিড করে, কখনো একটু ধীরে আসে। অদ্ভুত! বেশ কটি উইকেট পেয়েছে এই বলে। আমি ওকে জিজ্ঞেসও করেছি, কীভাবে করিস এটা। বলে, ‘ভাই আমি নিজেও জানি না, কীভাবে যেন হয়ে যায়!’ আল আমিনের জন্যও কিন্তু এক দিক থেকে এটি শিক্ষাসফর। দলে এসেই ভালো করছে বলে অনেকেই ভুলে যায় ওর ক্যারিয়ার এখনো শুরুর দিকে। তবে আমাদের মতো দলে এটাই বাস্তবতা। তাই দায়িত্বও নিতে হচ্ছে, জমছে প্রত্যাশাও। এই ধরনের উইকেট-কন্ডিশনে বোলিংয়ের সুযোগ সব সময় আসে না। আল আমিনের কাছেও তাই চাওয়া আছে। তবে দলের আর সব তরুণের মতো ওকেও আমি বলব, প্রত্যাশা-চাপ মাথায় না রেখে উপভোগ করুক বিশ্বকাপ।	1
চেনামুখ ১৯৭৫ থেকে ১৯৯৬—বিশ্বকাপ ক্রিকেটের প্রথম ছয় আসরের প্রতিটিতেই ছিলেন জাভেদ মিয়াঁদাদ। ১৯৯২ থেকে ২০১১ পর্যন্ত টানা ছয়টি বিশ্বকাপ খেলে বড়ে মিয়াঁর কীর্তি স্পর্শ করেন শচীন টেন্ডুলকার। রান, সেঞ্চুরি, ফিফটি সব ক্ষেত্রেই এগিয়ে থাকলেও টেন্ডুলকার একটি ক্ষেত্রে ছুঁতে পারেননি পারেননি মিয়াঁদাদকে। বিশ্বকাপে নির্দিষ্ট কোনো দলের বিপক্ষে সবচেয়ে বেশি ম্যাচ খেলেছেন পাকিস্তানের ব্যাটসম্যানই। ১৯৭৯ থেকে ১৯৯৬ পর্যন্ত ইংল্যান্ডের বিপক্ষে আট ম্যাচ খেলেছেন মিয়াঁদাদ। শ্রীলঙ্কার বিপক্ষে ৭ ম্যাচ খেলে এরপরই টেন্ডুলকার। এ ছাড়া পাকিস্তানের ইমরান খান (ইংল্যান্ড ও শ্রীলঙ্কা), মিয়াঁদাদ (শ্রীলঙ্কা) ও ওয়াসিম আকরাম (ইংল্যান্ড), শ্রীলঙ্কার সনাৎ জয়াসুরিয়া (অস্ট্রেলিয়া ও ভারত), মুরালিধরন (ভারত) ও অর্জুনা রানাতুঙ্গা (ইংল্যান্ড), অস্ট্রেলিয়ার রিকি পন্টিং (শ্রীলঙ্কা) এবং টেন্ডুলকার (অস্ট্রেলিয়া) একটি দলের বিপক্ষে ছয়টি ম্যাচ খেলেছেন।	1
কাল সন্ধ্যাটা ছিল কেবলই যুবরাজের ‘তুমি রবে নীরবে’—রবীন্দ্রনাথের এই গানটি যখন গাইছিলেন সেমন্তী মঞ্জরী, তখন যুবরাজের বোন নাসিমা খানকে মুখে আঁচল চেপে কাঁদতে দেখা গেল। তাতে অনুষ্ঠানে লাগল শোকের পরত। খালেদ খান, যিনি সংস্কৃতি জগতে যুবরাজ নামেই পরিচিত; তাঁর জন্মদিন ছিল কাল সোমবার। ‘যুবরাজ জয়ন্তী’ নামে তাই তাঁর পরিবার ও যুবরাজ স্মৃতি পর্ষদ আয়োজন করেছিল কথা ও গানের অনুষ্ঠান। ছায়ানট সংস্কৃতি-ভবনের রমেশচন্দ্র দত্ত হলে কাল সন্ধ্যাটা ছিল কেবলই যুবরাজের। অনুষ্ঠানে গান গেয়েছেন সঞ্চিতা দত্ত। যুবরাজ খুব শুনতেন তাঁর গান। তিনি গাইলেন ‘সে চলে গেছে বলে কি গো স্মৃতিও হারিয়ে যাবে’। গাইলেন পার্থ তানভীর নভেদ—‘ডাকব না ডাকব না’। প্রত্যেকেই গাইলেন দুটি করে গান। তাঁদের তিনজনের পর গাইলেন পার্থ সারথী শিকদার, মামুন জাহিদ, লাইসা আহমেদ লিসা, বুলবুল ইসলাম। অনুষ্ঠানের শুরুতে ‘কিছু কথা কিছু গান হবে’ বলে জানিয়েছিলেন যুবরাজের সহধর্মিণী মিতা হক। যুবরাজকে চর্চার জন্য একটি কমিটি ঘোষণা করলেন মিতা হক। এ কমিটির আহ্বায়ক নাসির উদ্দীন ইউসুফ। নাসির উদ্দীন ইউসুফ বললেন, ‘আমি বয়সে যুবরাজের চেয়ে বড় হলেও আজ তাঁকে স্মরণ করে কথা বলতে হচ্ছে, এটা বেদনাদায়ক। স্বৈরাচারবিরোধী আন্দোলন, গণ-আদালতের সময়গুলোতে তাঁর সঙ্গে আমার সখ্য গড়ে ওঠে। যুবরাজের ছিল শুদ্ধ সংগীত, উচ্চারণ, নাটকচর্চার অভিজ্ঞতা। তাঁর আদর্শ নিয়ে চর্চা করা হলেই তিনি আলোচিত হবেন। দেশের অস্থিতিশীল অবস্থায় সাংস্কৃতিক সংগঠনগুলো জাতিকে ঐক্যবদ্ধ করতে পারে। নাটকে অভিনয়ে একটি ভিন্নমাত্রা সৃষ্টি করেছিলেন যুবরাজ। সুতরাং শক্তিশালী সাংস্কৃতিক সংগঠন গড়ে তোলার মাধ্যমে তাঁর আদর্শগুলো চর্চার ব্যবস্থা গড়ে উঠলে তাঁকে মনে রাখা আরও সহজ হবে।’ কমিটির সদস্যসচিব হয়েছেন আজহারুল হক। অনুষ্ঠানে উপস্থিত ছিলেন সংস্কৃতিসচিব রণজিৎ কুমার বিশ্বাস।	1
‘বসন্ত এসে গেছে...’ ফেব্রুয়ারির বুকে ফাগুনের ডাক শুনতে পাচ্ছেন? না পেলে ঢাকা বিশ্ববিদ্যালয় আসুন। রাস্তার দুধারের আমগাছে মুকুল ধরেছে। কুহু ডাক না শুনতে পেলেও ফার্মেসি অনুষদের বাগানে মিলবে কোকিলের দেখা। পুরোনো পাতার ফাঁকে ফাঁকে নতুন পাতা, আর তার মধ্যে মৃদু হিমেল হাওয়া। রবীন্দ্রনাথ কত আগে লিখে গেছেন, ‘নব বসন্তে নব আনন্দ, উৎসব নব...’। ফেব্রুয়ারি মানেই আমাদের কাছে একুশের বইমেলা। শুধু কি বই মেলা? টিএসসি থেকে এগোতে থাকলে কত কিছুর দেখাই তো মেলে। এক বিশাল কর্মযজ্ঞ যেন! ধরুন গতকালের কথাই। পড়ন্ত বিকেল। সূর্যটা টুপ করে ডুব দেওয়ার অপেক্ষায়। কেন্দ্রীয় শহীদ মিনারে একটু পর সম্মিলিত সাংস্কৃতিক জোটের একুশের অনুষ্ঠান শুরু হবে। মূল বেিদতে আয়োজন। ছিল একক ও দলীয় পরিবেশনায় নাচ ও গান। ছিল মঞ্চনাটক, পথনাটকও। এরপরের গন্তব্য বইমেলা। বাংলা একাডেমি আয়োজিত বইমেলার মূল পরিসর সোহরাওয়ার্দী উদ্যানে ঢুকে তেমন িভড় দেখা গেল না। বইমেলা তখন জমছে কেবল। যাঁরা ছিলেন, তাঁদের মধ্যে তরুণদের উপস্থিতিই বেশি। ঢাকা বিশ্ববিদ্যালয়পড়ুয়া তাসনিম জাবেদ বললেন, ‘বইমেলায় বই কিনি না কিনি, প্রতিদিনই ঘুরতে আসি। আর এখন তালিকা করছি। বাসা থেকে বই কেনার জন্য দুই হাজার টাকা এলেই আর দেরি করব না!’ আর প্রেমিকাকে বই উপহার দিতে তাঁর রুচিমতো বই খুঁজছিলেন বেসরকারি কোম্পানিতে কর্মরত নজরুল ইসলাম। সদ্য বিশ্ববিদ্যালয়ের গণ্ডি পেরিয়েছেন। পয়লা ফাল্গুন আর ভালোবাসা দিবসে একটা বড় সময় কাটাবেন বইমেলায়, বললেন তিনি। বইমেলা থেকে বেরিয়ে আসা হলো সোহরাওয়ার্দী উদ্যানের মুক্ত মঞ্চে। এখানে চলছে বাংলাদেশ শিল্পকলা একাডেমী আয়োজিত সাংস্কৃতিক অনুষ্ঠান। আয়োজনের নবম দিন ছিল কাল। এখানেও নিয়মিত পরিবেশিত হচ্ছে নাচ, গান, অভিনয়। দর্শকসারিতে অনেক মানুষ। তাঁদের মাঝে এসে ফেরি করে বিক্রি হচ্ছে পিঠা, বাদাম, চানাচুর, লাল গোলাপ। পয়লা ফাল্গুন আসার আগেই প্রকৃতি জানান দিচ্ছে, ‘বসন্ত এসে গেছে...’। ১৯৫২ সালের একুশে ফেব্রুয়ারি দিনটিও ছিল ফাগুনের একটি দিন, আটই ফাল্গুন। মনের আর মুখের ভালোবাসার সন্ধিক্ষণে এ সময়টায় একটু ঘুরেই আসুন ঢাকা বিশ্ববিদ্যালয়ে।	1
হারের সঙ্গে আছে প্রাপ্তিও খেলা শেষে বাংলাদেশ শিবিরে অতৃপ্তি—ম্যাচটা জেতা উচিত ছিল। পাকিস্তানের কাছে ৩ উইকেটে হার মেনে নেওয়ার মতো ফলই, কিন্তু সম্ভাবনা জাগিয়েও জিততে না পারার হতাশা সবাইকে ছুঁয়ে গেছে। সিডনির ব্ল্যাকটাউন অলিম্পিক পার্ক ওভালে কাল পাকিস্তানের বিপক্ষে দিবারাত্রির প্রস্তুতি ম্যাচ দিয়ে ২০১৫ বিশ্বকাপ অভিযাত্রায় আরও ভালোভাবে ঢুকে পড়ল বাংলাদেশ দল। সন্দেহ নেই, এই ম্যাচে পাকিস্তানকে হারাতে পারলে আত্মবিশ্বাসের পারদ উঠে যেত অনেক উঁচুতে। হেরে যাওয়ায় সেটা হয়তো হচ্ছে না, তবে ম্যাচটি থেকে বাংলাদেশের প্রাপ্তিও কম নয়। হাঁটুর চোট কাটিয়ে কালই প্রথম ম্যাচ খেলতে নামা তামিম ইকবালের কথাই ধরুন। ইয়াসির শাহর বলে বোল্ড হওয়ার আগে ১০৯ বলে করেছেন ৮১ রান, যাতে চার পাঁচটি। দলের মাত্র ১৬ রানের মধ্যে ওপেনার এনামুল হক (০) ও মুমিনুল হকের (৭) বিদায়ের পর তৃতীয় উইকেটে মাহমুদউল্লাহর সঙ্গে ১৬৮ রানের জুটি। মাহমুদউল্লাহর কথাই বা বাদ যাবে কেন! চার নম্বরে নেমে রানআউট হওয়ার আগ পর্যন্ত তামিমের মতোই ১০৯ বল খেলে করেছেন ৮৩, বাউন্ডারিও তামিমের সমান। ৮০-ঊর্ধ্ব ইনিংসে মাত্র পাঁচটি করে বাউন্ডারি দেখে অবাক হতে পারেন। তবে সিডনি থেকে দলসূত্রে জানা গেল, ব্ল্যাকটাউন অলিম্পিক পার্ক ওভালের আউটফিল্ড খুবই ভারী। ওখানে চার বের করা খুবই কঠিন ছিল। তবে প্রচুর এক-দুই নিয়ে বাউন্ডারির অভাবটা পুষিয়ে দিয়েছেন তামিম-মাহমুদউল্লাহ। খেলা দেখতে আসা হাজার দুয়েক প্রবাসী বাংলাদেশি তাই যথেষ্টই বিনোদিত হয়েছেন এই দুজনের ব্যাটিংয়ে। তবে ম্যাচ শেষে হতাশা নিয়ে ফিরেছেন তাঁরাও। ৪০তম ওভারের প্রথম বলে মাহমুদউল্লাহর রানআউট দিয়েই ব্যাটিংয়ের শেষ বিপর্যয়টার শুরু। পরের ওভারে আউট তামিমও। আর মুশফিকুর রহিম তো উইকেটে এসে প্রথম বলেই বোল্ড হয়ে যান ইয়াসিরের বলে! ২ উইকেটে ১৮৪ থেকে মুহূর্তে দলের রান ৫ উইকেটে ১৯০। মিডল অর্ডারের ওই ধসটা আর কাটিয়ে ওঠা যায়নি। শেষ ১০ ওভারে যেখানে রান বাড়িয়ে নেওয়ার কাজটাই করার কথা, সেখানে কিনা ওই সময়ে রান ওঠে মাত্র ৫৬! শেষ ৫ উইকেট পড়েছে মাত্র ১৫ রানের মধ্যে। বাংলাদেশ দলের স্কোর বোর্ডে আরও ২০-২৫ রান যোগ হলে হয়তো ম্যাচের ফল অন্য রকমও হতে পারত। তবে মাশরাফি বিন মুর্তজার দলের বিশ্বাস ছিল, ২৪৬ রান নিয়েও জয়ের জন্য লড়াই করা সম্ভব। ৮ রানের মধ্যে পাকিস্তানের দুই ওপেনার সরফরাজ আহমেদ ও আহমেদ শেহজাদকে ফিরিয়ে সম্ভাবনাকে আরেকটু ঔজ্জ্বল্য দেন রুবেল হোসেন ও মাশরাফি। রুবেল ৮ ওভারে ৩২ রান দিয়ে আর কোনো উইকেট না পেলেও মাশরাফির বলে পরে কট বিহাইন্ড হয়েছেন উমর আকমল। আরেক পেসার তাসকিন আহমেদও পেয়েছেন ২ উইকেট। দুটিই পাকিস্তানের দুই বড় ব্যাটসম্যানের। শর্ট বলে পুল করতে গিয়ে মিড উইকেটে সাকিবের ক্যাচ হয়েছেন ইউনিস খান। আর অধিনায়ক মিসবাহ-উল-হককে তো তাসকিন বোল্ডই করেছেন। তামিম-মাহমুদউল্লাহর ব্যাটিংয়ের বাইরে কালকের ম্যাচের প্রাপ্তি বলতে পারেন এই তিন পেসারের বোলিংও। উইকেটে বাউন্স, মুভমেন্ট ছিল এবং তিনজনই উইকেট থেকে সেগুলো আদায় করে নিতে পেরেছেন। মাশরাফি-তাসকিনের চেয়ে উইকেট একটা কম পেলেও রুবেলের বোলিংটাই নাকি বেশি মন কেড়েছে সবার। স্পিনারদের খুব বেশি সফলতা না পাওয়ার একটা কারণ হতে পারে ওই সময়ে পাকিস্তানের ব্যাটসম্যানদের ঝুঁকি না নেওয়ার প্রবণতা। তবে ব্যতিক্রম সোহেব মাকসুদ। দুই ছক্কা আর ৯ বাউন্ডারিতে ৯০ বলে অপরাজিত ৯৩ রান করে পাকিস্তানকে জয়ের তীরে নিয়ে গেছেন তিনিই। বিশ্বকাপের আগে বাংলাদেশ দল শেষ প্রস্তুতি ম্যাচটি খেলবে ১২ ফেব্রুয়ারি। একই মাঠে সে ম্যাচের প্রতিপক্ষ আয়ারল্যান্ড।	1
তবুও আনন্দ তামিমের খেলার বাইরে ছিলেন প্রায় দুই মাস। মাঠের বাইরে যে এই সময়টা খুব ভালো কেটেছে, তা-ও নয়। হাঁটুর অস্ত্রোপচার, পুনর্বাসন এবং অনুশীলনে ফেরা মিলিয়ে তামিম ইকবাল মোটামুটি চ্যালেঞ্জের মধ্য দিয়েই পার করেছেন সময়টা। সেই চ্যালেঞ্জ পেরিয়ে প্রথম পরীক্ষায়ই তাঁকে জয়ী ঘোষণা করল পাকিস্তানের বিপক্ষে কাল খেলা ৮১ রানের ইনিংস। যেকোনো পর্যায়ের ম্যাচেই সেঞ্চুরি বাড়তি আত্মবিশ্বাস জোগায়। আরও ১৯টি রান করতে না পারার আফসোস তামিমের আছেই। তবে সিডনিতে কাল ম্যাচ শেষে আফসোসের চেয়ে তৃপ্তিই বেশি ঝরল বাংলাদেশের বাঁহাতি ওপেনারের কণ্ঠে, ‘যেকোনো ম্যাচেই এক শ রান করতে পারলে অন্য রকম আত্মবিশ্বাস পাওয়া যায়, অনুভূতিটাও অন্য রকম হয়। তবে আমি খুব খুশি যে, ফিরে এসেই ভালো শুরু করতে পেরেছি। যে আত্মবিশ্বাসটা হারিয়ে গিয়েছিল সেটা একটু হলেও ফিরে পেয়েছি।’ তামিম খুশি দলের পারফরম্যান্সেও। হ্যাঁ, পাকিস্তানের কাছে ৩ উইকেটে ম্যাচ হারলেও তামিম এই ম্যাচ থেকে খুঁজে পাচ্ছেন অনেক ইতিবাচক দিক, ‘ফলাফল আমাদের পক্ষে না এলেও এই ম্যাচ থেকে আমরা অনেক ইতিবাচক দিক খুঁজে নিতে পারি। পাকিস্তানের মতো দলের বিপক্ষেও একটা পর্যায়ে মনে হচ্ছিল আমরা জিতে যাব। সবার আত্মবিশ্বাস এতে বাড়বে। বড় দলের বিপক্ষে এভাবে লড়াই করতে পারলে ফল সব সময় ওদের পক্ষে যাবে না, আমাদের দিকেও আসতে পারে। আমাদের জন্য খুবই ভালো একটা ম্যাচ হয়েছে।’ অস্ট্রেলিয়ার কন্ডিশনে পাকিস্তানের বিপক্ষে এই ম্যাচ সাহস বাড়িয়ে দিচ্ছে বাংলাদেশ ওপেনারের। যার জোরে তিনি বলতে পারছেন, ‘বিদেশের মাটিতে এসেও যদি আমরা আমাদের কাজগুলো ঠিকভাবে করি তাহলে ম্যাচ জেতা সম্ভব, সেটা আজকের ম্যাচই প্রমাণ করে।’ তামিমের দৃষ্টি এখন আয়ারল্যান্ডের বিপক্ষে শেষ প্রস্তুতি ম্যাচের দিকে, ‘আমাদের আরেকটা প্রস্তুতি ম্যাচ আছে। সেটা জিততে পারলে সবার আত্মবিশ্বাস আরও বাড়বে। ১৮ তারিখের জন্য প্রস্তুতিটা তখন ভালো থাকবে।’ কাল বাংলাদেশ দলের স্কোরবোর্ডে আরও ২০টা রান যোগ হলেই ফলটা অন্য রকম থাকতে পারত বলে বিশ্বাস তামিমের। সেটা যে হয়নি, সে জন্য তামিমের কাঠগড়ায় মিডল অর্ডার ব্যাটিংয়ের বিপর্যয় আর স্লগ ওভারের বোলিং, ‘একপর্যায়ে আমরা পরপর তিনটি উইকেট হারিয়ে ফেলি। রিয়াদ ভাইয়ের রানআউট, আমি আউট হলাম, তারপর মুশফিক আউট হলো। ২-৩ ওভারের মধ্যেই এটা হয়েছে। তা ছাড়া বোলিংয়ে শেষের দিকে আমরা হয়তো বাউন্ডারির বল বেশি দিয়ে ফেলেছি।’	1
কৃপণ বোলিং করুক সানি তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখা বয়সে সানি আমার চেয়ে একটু ছোট। আন্তর্জাতিক ক্যারিয়ারের বয়সে তো অনেক ছোট। কিন্তু ক্রিকেট ক্যারিয়ারের বয়স কিন্তু কাছাকাছি! প্রায় সমসাময়িকই বলা চলে আমাদের। জাতীয় দলে মাত্রই কদিন আগে এল সানি, কিন্তু ঘরোয়া ক্রিকেট খেলছে তো প্রায় ১৩-১৪ বছর ধরে! এত দিন ধরে যে ক্রিকেটকে ধ্যানজ্ঞান করে খেলে গেল, সেটার পুরস্কার অবশেষে পেল। সানি খেলছে বিশ্বকাপে! সানিকে আমি, আমরা চিনি সেই শুরু থেকেই। ক্রিকেট দিয়ে চেনার আগে নজরে পড়েছে ক্রিকেট-পাগল মায়ের কারণে। সানির মায়ের স্বপ্ন ছিল ছেলে বড় ক্রিকেটার হবে, জাতীয় দলে খেলবে। এখন হয়তো হাজারো বাবা-মায়ের স্বপ্ন এটি। নিজেরাই সন্তানকে নিয়ে আসেন মাঠে, একাডেমিতে। কিন্তু আমি বলছি প্রায় দেড় যুগ আগের কথা। ক্রিকেটের তখনো এমন সুদিন আসেনি যে বাবা-মায়েরা সন্তানের ভবিষ্যৎ হিসেবে ক্রিকেটকে ভাববেন। কিন্তু সেই সময়েও প্রতিদিন আমিনবাজার থেকে ছেলেকে ধানমন্ডির একাডেমিতে নিয়ে আসতেন সানির মা। পুরো সময় বসে থাকতেন। আবার নিয়ে যেতেন। দিনের পর দিন এভাবে অক্লান্ত শ্রম, ত্যাগ-তিতিক্ষা দিয়ে ছেলেকে ক্রিকেটার বানাতে চেয়েছেন আন্টি। আমরা সবাই চিনতাম আন্টিকে, উনিও আমাদের চিনতেন। কথা হতো। সেই ত্যাগী মায়ের স্বপ্নপূরণ হয়েছে আজ। ঘরোয়া ক্রিকেটে সানি কখনোই হয়তো চোখধাঁধানো কিছু করেনি। তবে নিয়মিত পারফরমার ছিল বরাবরই। তার পরও সানির জাতীয় দলে আসতে অনেক সময় লেগে গেল। তখনো রফিক ভাই খেলছিলেন, আমি ছিলাম, সাকিব এসে গেল। সময়মতো ভাগ্য পাশে থাকারও প্রয়োজন পড়ে ক্রিকেটে। সব মিলিয়ে হয়নি। কত কত ক্রিকেটার আছে, সুযোগ পাওনা থাকলেও জাতীয় দলে কখনো খেলতে পারে না। সেদিক থেকে সানি ভাগ্যবান। দেরিতে হলেও খেলছে। এবং বিশ্বকাপ খেলছে। ওর ক্যারিয়ারের সবচেয়ে বড় পাওয়া এটি। সানি অবশ্যই আমার সঙ্গে একমত হবে। ওর জন্য সবচেয়ে ভালো হয়েছে, এমন সময়ে বিশ্বকাপ খেলতে যাচ্ছে যখন উইকেটের মধ্যেই আছে। জিম্বাবুয়ে সিরিজে টানা দুই ম্যাচে ৪ উইকেট পেয়েছে। তবে অস্ট্রেলিয়ায় এত বেশি উইকেট পাওয়া কঠিন হবে। আমি ওকে বলব আগে রান না দেওয়ার দিকে মন দিতে। বরাবরই সানি সীমিত ওভারের ক্রিকেটের খুব ভালো বোলার। টার্ন বেশি নেই, সেভাবে লুপও নেই। তবে আছে লাইন-লেংথ। এমনিতে এটা মৌলিক ব্যাপার, সব বোলারেরই লাইন-লেংথে বল রাখতে হয়। তবে সানির নিয়ন্ত্রণ অনেক বেশি। সঙ্গে আছে গতিবৈচিত্র্য। বিশ্বকাপে এই শক্তির জায়গাটাই ওকে কাজে লাগাতে হবে। কিপটে হয়ে উঠতে হবে। এক পাশ থেকে রান আটকে রাখতে হবে। আর বোলিংয়েও জুটি গড়তে হবে। যদি দুই পাশ থেকেই রান আটকে রাখা যায়, তাহলে উইকেট মিলবেই। সানির একটা ব্যাপার হলো, যখনই যে পর্যায়ের ক্রিকেটে যে পরিস্থিতিতে খেলেছে, ভালো করেছে। অস্ট্রেলিয়া-নিউজিল্যান্ডে ভালো করা কঠিন হবে অবশ্যই, বিশেষ করে চারজন ফিল্ডার যখন বাইরে। কিন্তু ও পরিস্থিতির সঙ্গে মানিয়ে নিতে পারে দ্রুত। আশা করি বিশ্বকাপে ভালো করেই ফিরবে, দলে ওর জায়গা হবে আরও সংহত। অনেক সাধনায় পাওয়া এই সুযোগ, স্বপ্নের আঙিনায় বিচরণ নিশ্চয়ই দ্রুতই শেষ করতে চাইবে না!	1
তাইজুলের শিক্ষাসফর এক ওয়ানডের অভিজ্ঞতা নিয়েই বিশ্বকাপ দলে। ঠিক হলো? প্রশ্ন অনেক। আমি বলি, খেলার সুযোগই পেয়েছে একটি ম্যাচ। সেই ম্যাচেই হ্যাটট্রিক করে ইতিহাস গড়েছে, নিয়েছে ৪ উইকেট। তো আর কী করতে পারত তাইজুল! বিশ্বকাপের পরিকল্পনায় থাকলে আরও আগে থেকে হয়তো ওকে খেলানো যেত। তবে সেটা ভিন্ন প্রসঙ্গ। ওর হাতেও সেটা নেই। যেটা হাতে ছিল, তাতে ও এক শতে এক শ। এক ম্যাচ খেলেই এমন করেছে যে বিশ্বকাপ দলে রাখতে হয়েছে। ওয়ানডে অভিষেকে অমন কিছু করে তাইজুল অবশ্য আমাকেও একটু চমকে দিয়েছে। আমি বলব, আরও অনেককেই চমকে দিয়েছে। তাইজুলকে সবাই বড় দৈর্ঘ্যের ম্যাচের বোলার ধরে নিয়েছিল। তার মানে এই নয় যে ওয়ানডে খেলতেই পারত না। তবে অভিষেকেই এত কিছু তাইজুল নিজেও নিশ্চয়ই ভাবতে পারেনি! তাইজুল আমার নজর কেড়েছিল প্রথম বড় দৈর্ঘ্যের ম্যাচেই। চিনতাম কয়েক মৌসুম ধরেই। তবে গত বিসিএলে যখন ৭-৮টা করে উইকেট নিচ্ছিল, ভালো করে খেয়াল করতেই হলো ওর বোলিং। দেখলাম ক্লাসিক্যাল একজন বাঁহাতি স্পিনার পেতে যাচ্ছি আমরা। জটিলতাহীন সুন্দর বোলিং অ্যাকশন, ফ্লাইট-লুপ দেয় দারুণ, ফ্লাইটের কারণে বাড়তি বাউন্স পায়। তখনই বুঝেছি এই ছেলে অনেক দূর যাবে। ওয়ানডে অভিষেকে হ্যাটট্রিকে চমকে গেলেও তাই টেস্ট ক্রিকেটে ওর সাফল্যে চমকাইনি। এভাবে অভিষেকে ৫ উইকেট বা পরেই ৮ উইকেট পেয়ে দলকে জেতাবে, এতটা ভাবা যায় না আগেই। তবে জানতাম, ওর বোলিংয়ের যে ধরন, টেস্ট ক্রিকেটে সাফল্য পাবেই। ওয়ানডের শুরুটা ভালো করলেও সত্যি বলতে, টানা সাফল্য ধরে রাখা কঠিন হবে। বিশেষ করে অস্ট্রেলিয়া-নিউজিল্যান্ডের উইকেটে এবং চারজন ফিল্ডার যখন বাইরে। তাইজুল মার খেলেও ফ্লাইট দিয়ে যায়, এটা দারুণ গুণ। কিন্তু নিয়মের এত বাধ্যবাধকতা ও ভারী ব্যাটের যুগে কঠিন সময়ও আসবে অনেক। সেটির সঙ্গে মানিয়ে নিতে হবে তাইজুলকে। বিশ্বকাপে যদি একাদশে সুযোগ পায়, তাইজুলকেও আমার পরামর্শ থাকবে সানির মতো। সানিকে হয়তো অনেক সময় শুরুর দিকেও বোলিংয়ে আসতে হতে পারে। তবে তাইজুলের জন্য শুরুতে বা শেষে আসা কঠিন হবে। ওকে মাঝের ওভারেই বোলিং করতে হবে এবং রান আটকাতে হবে। ওভারপ্রতি ৪ রান করেও দিয়েও যদি শেষ করতে পারে, আমি বলব খুব ভালো সেটি। তাইজুলের প্রসঙ্গে লিখনও (জুবায়ের হোসেন) এসে যায়। বিশেষজ্ঞ থেকে আমজনতা, অনেকেই বলছেন লিখনকে নিলে ভালো হতো। একজন লেগ স্পিনার বৈচিত্র্য বাড়াত, সন্দেহ নেই। কিন্তু লিখনের জন্য সেটি খুব ঝুঁকির হতো। অনেক সম্ভাবনাময় বোলার, পুরো ক্যারিয়ার পড়ে আছে সামনে। শুরুতেই বিশ্বকাপের মতো আসরে চাপের সঙ্গে যদি মানিয়ে নিতে না পারত, যদি খুব খারাপ কিছু করত, তাহলে ওর আত্মবিশ্বাসে বড় চোট লাগত। ভালোও করতে পারত। কিন্তু ঝুঁকি নেওয়া হতো। তার চেয়ে আস্তে আস্তে গড়ে তুলুক নিজেকে। তাইজুলকেও এই কথা বলব। খারাপ করলেও যেন ভেঙে না পড়ে। ব্রিসবেনে দুটি প্রস্তুতি ম্যাচে ভালো করতে পারেনি। কিন্তু আশা করি, শিখেছে অনেক। বিশ্বকাপেও অনেক অনেক কিছু শিখুক। ক্যারিয়ারের মাত্রই শুরু। অনেক সাহসী হয়ে ফিরুক, অনেক শিখে আসুক।	1
ইমরানকে ছুঁতে হলে... ১৯৯২ বিশ্বকাপ শুরুর আগে আলোচনাতেই ছিল না পাকিস্তান। ধুঁকতে ধুঁকতে শুরু করা দলটির তো প্রথম রাউন্ডেই বাদ পড়ার উপক্রম। ভাগ্যের সহায়তায় কোনোক্রমে টিকে যাওয়া সেই পাকিস্তানই শেষ পর্যন্ত জিতে নেয় শিরোপা! অসম্ভবকে এই সম্ভব করার মূল নায়ক ছিলেন ইমরান খান। আক্রমণাত্মক মনোভাব নিয়ে ইমরান সামনে থেকে নেতৃত্ব দিয়েছিলেন দলকে। এবারও প্রাক-টুর্নামেন্ট আলোচনায় না থাকা পাকিস্তানকে সফল হতে হলে ইমরানের ভূমিকা নিতে মিসবাহ-উল-হককে। অন্তত শোয়েব আখতারের বিশ্বাস এমনই। প্রথম পেসার হিসেবে ১০০ মাইলের গতিসীমা পেরোনো পাকিস্তানের সাবেক পেসারের ভাষায়, ‘মোহাম্মদ হাফিজকে হারিয়ে কঠিন সময় পার করছে পাকিস্তান দল। নিজে ভালো খেলে দলকে এগিয়ে নেওয়ার দায়িত্ব এখন মিসবাহর। সামনে থেকে নেতৃত্ব দিয়ে ১৯৯২ সালে পাকিস্তানকে শিরোপা জিতিয়েছিলেন ইমরান। এবার সমস্যাসংকুল দলটির হয়ে মিসবাহ সেটাই করবে বলে আশা করছি।’ শুধু শোয়েব আখতারই নন, মিসবাহর পাকিস্তানের ওপর আস্থা রাখছেন সাবেক অধিনায়ক রশিদ লতিফও, ‘দলে প্রতিভার কমতি নেই। তাদের বাতিলের খাতায় ফেলা ঠিক হবে না।’ এরপর মিসবাহর করণীয়টাও বললেন লতিফ, ‘যেকোনো দলকে হারানোর ক্ষমতা যে তাদের আছে এই বিশ্বাস খেলোয়াড়দের মধ্যে জাগিয়ে তুলতে হবে মিসবাহকে।’ রয়টার্স।	1
মা ব্রাজিল ফুটবলের দেশ। ব্রাজিল ফুটবল দাঙ্গার দেশও। দাঙ্গা-হাঙ্গামায় জড়িয়ে সমর্থকদের প্রাণহানি খুবই সাধারণ ঘটনা ফুটবল-পাগল দেশটিতে। রেসিফে শহরের ক্লাব স্পোর্টের সমর্থকেরাও কুখ্যাত দাঙ্গা-হাঙ্গামার জন্য। ব্রাজিলের উত্তর-পূর্বাঞ্চলীয় ক্লাবটি পরিত্রাণ খুঁজছিল এ থেকে বেরোনোর। উপায়ও খুঁজে পেল, সেটিও অভিনব। দাঙ্গা দমনে ক্লাবটি নিয়োগ দিল সমর্থকদের মায়েদের। ৩০ মাসের প্রশিক্ষণ শেষে গত রোববার মাঠেও (বলা ভালো গ্যালারিতে) নেমে গেলেন মায়েরা। নামার আগে স্টেডিয়ামের বড় পর্দায় তাঁদের উপস্থিতিও ফলাও করে প্রচার করা হলো। ফলটাও পাওয়া গেল হাতেনাতে। ওই দিন স্পোর্ট-নটিকো ডার্বিতে একজন সমর্থককেও আটক করতে হলো না পুলিশকে। হবেই বা কেন, তেমন কোনো সমস্যাই যে হয়নি। কারণটা কী? এই নিরাপত্তারক্ষীরা আসলে চিহ্নিত কিছু দাঙ্গাবাজ সমর্থকেরই মা। মায়ের সামনে কেই-বা মারামারি করতে চায়! রয়টার্স।	1
ফুটবলে হার্মিসন স্টিভ হার্মিসন ক্রিকেটটা মন্দ খেলতেন না। ২০০৫ অ্যাশেজে অস্ট্রেলিয়াকে কম জ্বালাননি! ক্রিকেট থেকে অবসর নিয়েছেন দুই বছর আগে। কিন্তু সাবেক এই ফাস্ট বোলারের ফুটবলপ্রতিভা এত দিন পড়ে ছিল আড়ালে। না, ৩৬ বছর বয়সে বুট পরে আর মাঠে নামার ঝক্কি পোহাতে যাচ্ছেন না। তবে ডাগ-আউটে ঠিকই দেখা যাবে শিগগিরই। নবম বিভাগের আধা পেশাদার ক্লাব অ্যাশিংটনের কোচ হিসেবে অভিষেক হতে যাচ্ছে হার্মিসনের। এমনিতে হার্মিসন নিউক্যাসলের পাঁড় সমর্থক, তবে যৌবনের শুরুতে অ্যাশিংটনের হয়ে ফুটবল খেলেছিলেন। অ্যাশিংটন ক্লাবটা একেবারেই অখ্যাত হলেও ত্রিশের দশকে তারা তৃতীয় বিভাগে খেলেছে। তবে জায়গাটা বেশি পরিচিত ইংল্যান্ডের দুই কিংবদন্তি ভাই—ববি চার্লটন ও জ্যাক চার্লটনের জন্মস্থান হিসেবে। রয়টার্স।	1
তোপে রোনালদো অর্জনের প্রাপ্তিতে ভাসছিলেন এই মৌসুমে। ক্রিস্টিয়ানো রোনালদো এবার মুদ্রার উল্টো পিঠটাও দেখছেন। পাঁচ দিন আগে ৩০তম জন্মদিন ছিল সিআর-সেভেনের। তার দুদিন পর সেটি ঘটা করে উদ্যাপন করেছেন। আর এটা নিয়েই এখন রোনালদোর ওপর ভীষণ খেপেছেন মাদ্রিদ সমর্থকেরা। সমস্যা হচ্ছে, উৎসবের কয়েক ঘণ্টা আগে রিয়াল মাদ্রিদকে মুখ চুন করে মাঠ থেকে ফিরতে হয়েছে। অ্যাটলেটিকো মাদ্রিদের কাছে ৪-০ পরাজয় তো অনেক দিনই পোড়াবে রিয়ালকে। রোনালদোও ওই ম্যাচে ছিলেন নিজের ছায়া হয়ে। স্প্যানিশ দৈনিক মার্কার অনলাইন জরিপে তো ওই ম্যাচের সবচেয়ে বাজে খেলোয়াড়ই নির্বাচিত হয়েছেন। তবে সিআর-সেভেনের এজেন্ট হোর্হে মেন্ডেস দাবি করেছেন, অনুষ্ঠানের সবকিছু আগে থেকে ঠিক করা ছিল। রোনালদোর স্বজনেরাও এসেছিলেন পর্তুগাল থেকে। সেটা তাই বাতিল করা যায়নি! এএফপি।	1
বিশুদ্ধ ব্যাটসম্যান ২৪৮টি ওয়ানডে খেললেও একবারও বোলিং করেননি হার্শেল গিবস। উইকেটকিপারদের বাইরে ২০০-এর ওপরে ম্যাচ খেলে একটি বলও না করা একমাত্র ওয়ানডে ক্রিকেটার এই দক্ষিণ আফ্রিকান।	1
ফুটবলে তৃপ্তির হাসি বঙ্গবন্ধু গোল্ড কাপ শেষ, টিকিটপ্রত্যাশীদের ভিড় আর নেই। তবে দুপুর গড়াতে না-গড়াতেই বাফুফে ভবনে কাল গণমাধ্যমকর্মীদের ভিড়। বাফুফে সভাপতি কাজী সালাউদ্দিনের ব্যস্ততার শেষ নেই। পৃষ্ঠপোষক প্রতিষ্ঠানের কর্মকর্তারা আসছেন। আসছেন সম্প্রচার স্বত্ব পাওয়া টেলিভিশন চ্যানেলের লোকজন। ক্লাবের কর্মকর্তারাও শুভেচ্ছা জানাতে ফুল নিয়ে উপস্থিত বাফুফে সভাপতির কক্ষে। ঢাকা, সিলেট—পরশু শেষ হওয়া বঙ্গবন্ধু গোল্ড কাপ ফুটবলের দুই ভেন্যুতেই অজস্র দর্শক হয়েছে। একটুর জন্য শিরোপা হাতছাড়া হয়ে যাওয়াটাও ফুটবলের প্রতি মানুষের ভালোবাসাকে ম্লান করতে পারেনি। এসবই এখন নতুন করে স্বপ্ন দেখাচ্ছে সালাউদ্দিনকে। বেশি দল নিয়ে আরও বড় পরিসরে বঙ্গবন্ধু কাপ আয়োজন করতে চান তিনি। টুর্নামেন্ট সফলভাবে শেষ করতে পারার তৃপ্তি ছুঁয়ে যাচ্ছে বাংলাদেশের ফুটবল কিংবদন্তিকে, ‘বঙ্গবন্ধু গোল্ড কাপের সফল আয়োজন করতে পেরেছি বলে ভালোই লাগছে। সিলেট ভেন্যু নিয়ে শুরুতে একটু ভয় পেয়েছিলাম। কিন্তু সিলেটের গ্যালারিতে ছিল উপচে পড়া দর্শক।’ ভবিষ্যতে সিলেটে আরও ম্যাচ আয়োজনের পরিকল্পনা আছে তাঁর। বাফুফে সভাপতি স্বীকার না করে পারেননি যে প্রথম ম্যাচে বাংলাদেশের পরাজয়ে তিনি হতাশ হয়ে পড়েছিলেন, তবে যেভাবে বাংলাদেশ ঘুরে দাঁড়িয়ে ফাইনালে খেলেছে তাতে তিনি মুগ্ধ। বঙ্গবন্ধু স্টেডিয়ামের দর্শক দেখে আপ্লুত সালাউদ্দিন বারবার ফিরে যাচ্ছিলেন নিজের খেলোয়াড়ি জীবনে, ‘বাংলাদেশ-থাইল্যান্ড ম্যাচে আমার মনে পড়ে যাচ্ছিল সেই সব দিনের কথা। মনে হচ্ছিল ২৫-৩০ বছর আগে আমার খেলার দিনে ফিরে গেছি।’ ফাইনালের শুরুতেই হেমন্তকে হারানোয় হতাশ হয়ে পড়েন তিনি, ‘যখন অর্থমন্ত্রীকে সঙ্গে করে আমরা খেলোয়াড়দের সঙ্গে হাত মেলাতে যাই তখনই দুঃসংবাদটা শুনি। আমি মানসিকভাবে ভেঙে পড়ি। কারণ মালয়েশিয়া অনেক শক্তিশালী দল।’ ৭ মিনিটের মাথায় চোট নিয়ে মাঠ ছাড়েন উইঙ্গার জাহিদ, যেটি তাঁর মন ভেঙে দেয় আরও, ‘বার্সেলোনায় মেসি আর ইনিয়েস্তা না থাকলে যা হয়, বাংলাদেশের তখন ওই অবস্থা। কারণ আমার দলের মেসি ও ইনিয়েস্তা এই দুজন।’ তবে স্কোরলাইন ০-২ হয়ে যাওয়ার পর ম্যাচে ফেরায় কোচের প্রশংসা করেছেন সালাউদ্দিন, ‘ডি ক্রুইফ যেভাবে খেলোয়াড়দের মানসিকভাবে উজ্জীবিত করেছেন, তা অসাধারণ।’ বাংলাদেশ ফাইনালে লড়াই করে হেরেছে বলেই হতাশ নন সালাউদ্দিন, ‘আমরা শুধু চ্যাম্পিয়নই হতে পারিনি। কিন্তু দর্শক মাঠে এসে খেলা উপভোগ করেছেন। এটা খুবই গুরুত্বপূর্ণ ছিল। সেমিফাইনালে থাইল্যান্ডের সঙ্গে জেতার পর একজন দর্শকও নড়ছিল না। এটাই ফুটবলের প্রতি ভালোবাসা। আমি দর্শকদের কাছে কৃতজ্ঞ।’ প্রতিবছরই নিয়মিত বঙ্গবন্ধু কাপের আয়োজন করতে চান বাফুফে সভাপতি, সেটি হতে পারে আরও বড় পরিসরে, ‘এবার ছয়টা দল নিয়ে টুর্নামেন্ট করেছি। ভবিষ্যতে হয়তো ৮টা দল নিয়ে হতে পারে।’ বঙ্গবন্ধু কাপের দর্শক উন্মাদনাকে কাজে লাগিয়ে ফুটবল উন্নয়নের ছক আঁটছেন এখন তিনি। কাল ভোরেই ডাচ কোচ লোডভিক ডি ক্রুইফের সঙ্গে এক দফা আলোচনা সেরেছেন সালাউদ্দিন। দুপুরে অন্যতম সহসভাপতি তাবিথ আউয়ালকে সঙ্গে নিয়ে আবারও কোচের সঙ্গে বৈঠক করেন। এরপরই কোচের সঙ্গে নতুন করে চুক্তি করার সিদ্ধান্ত হয়। আগামীকাল দেশে ফিরে যাবেন কোচ। ফিরবেন ১৪ মার্চ। এসেই এএফসি অনূর্ধ্ব-২৩ টুর্নামেন্টের জন্য অনুশীলন শুরু করবেন।	1
দুঃখ ভুলে সামনে তাকানো সাতসকালে টিম হোটেলে বিদায়ের সুর। লাগেজ নিয়ে কেউ নিজের ক্লাবে, কেউ-বা গ্রামের বাড়ি যেতে প্রস্তুতি নিচ্ছেন। বিমান টিকিটের নিশ্চয়তা পাননি বলে আপাতত শেখ জামাল ক্লাবেই গেছেন হেমন্ত ভিনসেন্ট বিশ্বাস। এক দিন পর দিনাজপুরে যাওয়ার কথা এই মিডফিল্ডারের। উইঙ্গার জাহিদ হোসেন নাশতার টেবিলে বসা। সামনে খাবার নিয়েও উদাস চোখে চেয়ে ছিলেন আকাশের দিকে। ফাইনালে শেষ মুহূর্তের হারটা দুঃস্বপ্নের মতো তাড়া করে ফিরছে জাহিদকে, ‘যখন আমি উঠে গেলাম, মনে হচ্ছিল সব শেষ। প্রথমে হেমন্ত ব্যথা পেল। এরপর আমি। দুঃখে-কষ্টে রাতে একটুও ঘুমাতে পারিনি। চ্যাম্পিয়ন হতে পারিনি বলে সারা জীবন আক্ষেপ থাকবে।’ হেমন্তর দুঃখটা যেন একটু বেশিই। কেঁদেছেন তিনিও, ‘ফাইনালে খেলতে পারব না, এটা স্বপ্নেও ভাবিনি। সবাই আমার খেলা দেখার জন্য এসেছিল, কিন্তু আমি তখন মাঠেই ছিলাম না। চ্যাম্পিয়ন হলেও সান্ত্বনা পেতাম। অমন হারের পর অনেক কেঁদেছি।’ আগামী মার্চে এএফসি অনূর্ধ্ব-২৩ টুর্নামেন্টের বাছাই হবে ঢাকায়। ওই টুর্নামেন্টে ভালো করার আশায় আছেন হেমন্ত, ‘এসব ভুলে আমরা এখন সামনের দিকে তাকিয়ে। এএফসি অনূর্ধ্ব-২৩ টুর্নামেন্টে আশা করি এই অভিজ্ঞতা কাজে লাগবে।’ শেষ মুহূর্তের গোলে দল হারায় নিজেকে কিছুতেই ক্ষমা করতে পারছেন না গোলকিপার শহীদুল ইসলাম সোহেল, ‘ভীষণ অপরাধবোধে ভুগছি। যে (ফাইজাত) গোলটা দিয়েছে হেডে ওর ফিনিশিংটা ছিল দুর্দান্ত। আমি চেয়েছিলাম ব্লক করতে, কিন্তু পারিনি। কী যে কষ্ট হচ্ছে তা বলে বোঝাতে পারব না। সারা জীবন এই দুঃখটা পোড়াবে।’ অধিনায়ক মামুনুল হতাশার মধ্যেও খুঁজছেন ইতিবাচক দিক, ‘এই টুর্নামেন্ট থেকে অনেক কিছু শিখেছি। আশা করছি লিগ ও ফেডারেশন কাপেও দর্শক হবে। ঢাকার বাইরে থেকে অনেকে কষ্ট করে খেলা দেখতে এসেছেন। এটা ফুটবলেরই জয়। হারের পরও দর্শক উঠে দাঁড়িয়ে হাততালি দিয়েছে। দুঃখ শুধু প্রধানমন্ত্রীর কাছ থেকে চ্যাম্পিয়নের ট্রফিটা নিতে পারলাম না।’ অভিজ্ঞ স্ট্রাইকার এমিলির কাছে এই টুর্নামেন্টের পারফরম্যান্স বাংলাদেশ দলের জন্য একটা প্রমাণ, ‘আন্তর্জাতিক ফুটবলে যে ভালো করতে পারি তারই প্রমাণ দিয়েছি আমরা। পিছিয়ে পড়েও ঘুরে দাঁড়িয়েছি, আমাদের বড় প্রাপ্তি এটাই। এবার আমরা এশিয়া কাপ ও বিশ্বকাপের বাছাইয়ের জন্য প্রস্তুত হতে চাই।’	1
ফুটবলে মৃত্যুর মিছিল গ্যালারির দর্শকধারণক্ষমতা ছিল ১০ হাজার। কিন্তু লোক ছিল তার কয়েক গুণ। ঢুকতে না পেরে অনেকে স্টেডিয়ামের ফটক ভেঙে ঢোকার চেষ্টা করে। পুলিশ তখন কাঁদানে গ্যাস ছুড়ে ছত্রভঙ্গ করার চেষ্টা চালায়। আতঙ্কিত দর্শক হুড়োহুড়ি করে বেরিয়ে যাওয়ার সময় ঘটে অঘটন। পিষ্ট হয়ে মারা গেছেন অন্তত ১৯ জন দর্শক। পরশু কায়রোর এয়ারডিফেন্স স্টেডিয়ামে ঘটেছে এ মর্মান্তিক ঘটনা। মিসরের স্থানীয় ফুটবল ক্লাব জামালেক ও এনপিপিআইয়ের ম্যাচে হয়েছে এই দুঃখজনক ঘটনা। মাঠে ঢুকতে না পেরে পুলিশের গাড়ি জ্বালিয়ে দেয় ক্ষুব্ধ সমর্থকেরা। কর্তৃপক্ষের দাবি, পরিস্থিতি নিয়ন্ত্রণের বাইরে চলে যাচ্ছিল বলেই ছুড়তে হয়েছে কাঁদানে গ্যাস। তবে জামালেক সমর্থকদের একাংশ পরে দাবি করেছে, পুলিশ কোনো উসকানি ছাড়াই কাঁদানে গ্যাস ও গুলি ছুড়েছে। এ ঘটনার পর মিসরের সব ফুটবল ম্যাচ স্থগিত ঘোষণা করা হয়েছে। মিসরে অবশ্য ফুটবল মাঠে এ ধরনের ঘটনা নতুন কিছু নয়। ২০১২ সালে পোর্ট সৈয়দ স্টেডিয়ামে দর্শক দাঙ্গায় প্রাণ যায় ৭০ জনের। এএফপি।	1
তাজিকদের সামনে শেখ রাসেল এএফসি কাপের প্রাথমিক পর্বে খেলতে আজ তাজিকিস্তানের মাঠে নামছে শেখ রাসেল ক্রীড়াচক্র। প্রতিপক্ষ তাজিক লিগের গত মৌসুমের রানার্সআপ ক্লাব খাহির ভাহদাত। এমিলি, জাহিদ, হেমন্তদের মতো জাতীয় দলের খেলোয়াড়দের না পেলেও মিঠুন চৌধুরী ও তপু বর্মণ যোগ দিয়েছেন দলে। এই ম্যাচের জয়ী দল ১৭ ফেব্রুয়ারি প্লে-অফে খেলবে লেবাননের ক্লাব সালাম জাগার্তার সঙ্গে।	1
২২ গজে রনির তালুকদারি ঢাকা প্রিমিয়ার লিগের শেষ ছয় ইনিংসে ১১২*, ১৩২*, ৭৭, ২৪, ২৮ ও ৬৩ রান। এরপর জাতীয় ক্রিকেট লিগে টানা তিন ইনিংসে ২২৭, ১৬৩ ও ২০১। ৫ সেঞ্চুরিতে সর্বশেষ ৯ ইনিংসে ১০২৭ রান। বাংলাদেশের ঘরোয়া ক্রিকেট মাস দুয়েক ধরেই যেন রনি তালুকদারের খাসতালুক। এবারের জাতীয় লিগের প্রথম রাউন্ডে মিরপুরে বরিশালের বিপক্ষে ডাবল সেঞ্চুরি পর দ্বিতীয় রাউন্ডে ফতুল্লায় ঢাকা মহানগরের বিপক্ষে ১৬৩। এরপর কাল বিকেএসপিতে চট্টগ্রামের বিপক্ষে ২০১। টানা তিন ইনিংসে সেঞ্চুরি করে ২৪ বছর বয়সী ব্যাটসম্যান ছুঁয়ে ফেললেন তামিম ইকবালের কীর্তি। বাংলাদেশি ব্যাটসম্যানদের মধ্যে প্রথম শ্রেণির ক্রিকেটে টানা তিন ইনিংসে সেঞ্চুরি আছে শুধু এ দুজনেরই। তামিম ২০১২-১৩ মৌসুমের জাতীয় লিগে পেয়েছিলেন টানা তিন সেঞ্চুরি। শুধু রনিই নন, রান পাচ্ছেন উদ্বোধনী জুটিতে তাঁর সঙ্গী আবদুল মজিদও। দ্বিতীয় রাউন্ডে অপরাজিত ডাবল সেঞ্চুরি করা মজিদ কাল করেছেন ১১৩ রান। দুজনের জুটিতে এসেছে ৩০৪। দুজনের ঠিক আগের জুটিটিতেই রান এসেছিল ৩১৪। জাতীয় লিগের ১৫ বছরের ইতিহাসে আর কোনো উদ্বোধনী জুটিতে ২৭০ রানের বেশি হয়নি। ২৪০ বলে ২২ চার ও ৭ ছয়ে ২০১ রান রনির, মজিদ ১১৩ রান করেছেন ২৪৮ বলে ১৭ চারে। দলীয় ৩০৪ রানে মজিদের বিদায়ের পর ৩৪২ রানে আউট রনি। মাঝে ফিরে গেছেন নাসিরউদ্দিন ফারুক। প্রথম দুই ম্যাচই ইনিংস ব্যবধানে জেতা বর্তমান চ্যাম্পিয়নদের ইনিংসে বাজে সময় বলতে এই। এরপর পঞ্চম উইকেটে ১৬৩ রান যোগ করেন রকিবুল হাসান ও শুভাগত হোম। রকিবুল ৮৯ করে আউট হয়ে গেলেও শুভাগত হোম দিন শেষে অপরাজিত ৮৭ রানে। ৪ উইকেটে ৫১৮ রান তুলে চট্টগ্রামের প্রথম ইনিংসের চেয়ে ৩৬৩ রানে এগিয়ে ঢাকা বিভাগ। কাল মাত্র ৬ রানের জন্য টানা তিন ইনিংসে সেঞ্চুরি পাওয়া তৃতীয় ব্যাটসম্যানকে পায়নি জাতীয় লিগ। মিরপুরে রংপুরের বিপক্ষে ৯৪ রানে আউট হয়ে সুযোগটি হারিয়েছেন খুলনার ইমরুল কায়েস। জাতীয় দলের বাইরে থাকা এই ব্যাটসম্যান দ্বিতীয় রাউন্ডে পেয়েছিলেন জোড়া সেঞ্চুরি। বিকেএসপির অন্য মাঠে এনামুল হকের মাইলফলক ছোঁয়ার দিনটা ভালো যায়নি তাঁর দল সিলেটের। ৪ উইকেটে ৯৬ রান নিয়ে দিন শেষ করা সিলেট রাজশাহীর প্রথম ইনিংসের চেয়ে পিছিয়ে আছে ৩৮৬ রানে। এর আগে ফরহাদ রেজাকে অলক কাপালির ক্যাচ বানিয়ে শততম ম্যাচে ৪০০ উইকেটের মাইলফলক ছুঁয়েছেন এনামুল। এই বাঁহাতি স্পিনারের প্রথম শিকার খুলনার আসাদুল্লাহ খান, ২০০২ সালের জাতীয় লিগে। সংক্ষিপ্ত স্কোর খুলনা-রংপুর, মিরপুর রংপুর ১ম ইনিংস: ১০৬.২ ওভারে ৩১০ (আরিফুল ৬৮, তারিক ৬৩, মাহমুদুল ৪৬, নাঈম ৪৪, ধীমান ৩১; জিয়া ২/১৭, রবি ২/২৪, মোস্তাফিজুর ১/৪২, মুরাদ ১/৫৬, ডলার ১/৭০, রাজ্জাক ১/৯৪)। খুলনা ১ম ইনিংস: ৬৬ ওভারে ২১৩ (ইমরুল ৯৪, অমিত ৪৭; মাহমুদুল ৫/৭৬, সঞ্জীব ৪/৩৫, শুভাশিস ১/৩৯)। ঢাকা মহানগর-বরিশাল, ফতুল্লা ঢাকা মহানগর ১ম ইনিংস: ১৪১.৩ ওভারে ৪০০ (সাদমান ১৪০, আসিফ ৮৬, মার্শাল ৫৬, শামসুর ৪৭, জাবিদ ২৪, শরীফউল্লাহ ২০; আল আমিন ৫/৪৯, কামরুল ২/৮৪, নাসুম ২/১১১, সোহাগ ১/৯১)। বরিশাল ১ম ইনিংস: ৩৯ ওভারে ১৪১/০ (শাহরিয়ার ৭৯*, সাঈফ ৫৫*)। রাজশাহী-সিলেট, বিকেএসপি-২ রাজশাহী ১ম ইনিংস: ১৪৯.৩ ওভারে ৪৮২ (মাইশুকুর ১৫৮, জুনায়েদ ১১২, ফরহাদ হোসেন ৮৭, তারেক ৪৯, হাবিবুর ৩২; এনামুল জু. ৪/১৩৭, রাহাতুল ২/৪৭, অলক ২/৮৭, সাদিকুর ২/১২৯)। সিলেট ১ম ইনিংস: ৩২ ওভারে ৯৬/৪ (অলক ২৮*, রাহাতুল ২৮; সাকলাইন ২/৪৯, সানজামুল ১/২২, মুক্তার ১/২৩)। ঢাকা বিভাগ-চট্টগ্রাম, বিকেএসপি-৩ চট্টগ্রাম ১ম ইনিংস: ১৫৫। ঢাকা বিভাগ ১ম ইনিংস: ১২২ ওভারে ৫১৮/৪ (রনি ২০১, মজিদ ১১৩, রকিবুল ৮৯, শুভাগত ৮৭*; নাঈম জু. ২/৬৮, মেহেদী ১/১০১, ইউনুস ১/১২৪)। প্রথম শ্রেণির ক্রিকেটে বাংলাদেশের সেরা পাঁচ বোলার ম্যাচ ওভার রান উইকেট সেরা গড় ৫/১০ এনামুল হক জু. ১০০* ৪০৩৪.০ ১১৮৩৭ ৪০০ ৭/৪৭ ২৯.৫৯ ৩০/৫ আবদুর রাজ্জাক ৭৫* ৩১২০.৫ ৮৭৮২ ৩২৪ ৯/৮৪ ২৭.১০ ১৭/৬ মোহাম্মদ শরীফ ১০০ ২৬০৮.০ ৮৬১৮ ৩২২ ৬/২৪ ২৬.৭৬ ১৫/৩ ইলিয়াস সানি ৮৩* ২৭৩১.০ ৭৯১১ ২৮৪ ৭/৭৯ ২৭.৮৫ ১২/১ মোশাররফ হোসেন ৬৭* ২৬৩৬.৩ ৬৬৩৮ ২৭২ ৯/১০৫ ২৪.৪০ ১৩/৩ নাবিল সামাদ ৮০ ২৯৯৯.৪ ৭৪৪৫ ২৭২ ৮/৬১ ২৭.৩৭ ১৪/২ *ম্যাচ চলছে	1
‘সাফল্য পেলেই সামনে তাকাব’ দািয়ত্ব পেয়েছিলেন শুধু বঙ্গবন্ধু কাপের জন্য। তাতেই বাংলাদেশকে নিয়ে গিয়েছিলেন ফাইনালে। আবারও স্বল্প মেয়াদে প্রধান কোচের দায়িত্ব পেতে যাচ্ছেন লোডভিক ডি ক্রুইফ। বঙ্গবন্ধু কাপের সাফল্যই বাংলাদেশকে নিয়ে বহুদূরে যাওয়ার স্বপ্ন দেখাচ্ছে ডাচ কোচকে ফাইনালের ওই হারের পর রাতে নিশ্চয়ই ভালো ঘুম হয়নি? লোডভিক ডি ক্রুইফ: এমন হারের পর কারোরই ভালো ঘুম হওয়ার কথা নয়। ফাইনালে হেরে অনেক কষ্ট পেয়েছি। যদি ৩-০ বা ৪-০-তে হারতাম, তাতে কোনো দুঃখ থাকত না। কিন্তু শেষ মুহূর্তের গোলটা মানতে পারছি না। একজন পেশাদার কোচ হিসেবে দিন শেষে আপনি জিততেই চাইবেন। তবে একটা সান্ত্বনা, হারলেও আমরা সাধারণ মানুষের মন জিততে পেরেছি। গ্যালারি উপচে পড়েছিল দর্শকে। ইটস এক্সেলেন্ট! ফাইনালের আগে মাত্র এক দিনের বিশ্রামে কি আপনি সন্তুষ্ট ছিলেন? ডি ক্রুইফ: ছেলেরা যতটুকু বিশ্রাম পেয়েছে তাতে আমি মোটেই খুশি হতে পারিনি। দুই দিন আগেই একটা বড় ম্যাচ খেলার পর মাত্র এক দিনের বিশ্রাম মোটেই পর্যাপ্ত নয়। অন্তত ৭২ ঘণ্টার বিশ্রাম দরকার ছিল। বছর দুয়েক আগের বাংলাদেশ দল আর বর্তমান দলের মধ্যে কতটা ব্যবধান দেখেন? ডি ক্রুইফ: দুই বছর আগে যখন এ দেশে আসি, তখন দলের অবস্থা কেমন ছিল সবাই তা জানে। আমি এসে ওদের খেলার ধরনটা বোঝার চেষ্টা করেছি। দল তখন খেলত পুরোনো ইংলিশ স্টাইলে। ছেলেরা লম্বা বল শূন্যে উঠিয়ে লড়াই করার চেষ্টা করত। কিন্তু বাংলাদেশের ফুটবলাররা খর্বকায়। যখন কোনো দলে দীর্ঘদেহী, শক্তিশালী এবং প্রতিভাবান ফুটবলার থাকবে, তখনই এমন খেলার চেষ্টা করবেন। আমি সেটা বদলে ডাচ ঘরানায় খেলাচ্ছি। এর ফলও নিশ্চয়ই পাচ্ছে বাংলাদেশ। মার্চে ঢাকায় এএফসি অনূর্ধ্ব-২৩ টুর্নামেন্টের বাছাই। এটা নিয়ে আপনার পরিকল্পনা কী? ডি ক্রুইফ: সবকিছু ঠিকমতো এগোলে এবং ফুটবলাররা ফিট থাকলে এসব টুর্নামেন্টে আমাদের ভালো করার সুযোগ থাকবে। আমি চাইব বাংলাদেশ পরের রাউন্ডে উঠুক। কিন্তু বাস্তবতাও বুঝতে হবে। ভারত আমাদের সমপর্যায়ের দল। উজবেকিস্তান ও সিরিয়া অনেক শক্তিশালী। আমাদের জন্য গুরুত্বপূর্ণ হলো নির্দিষ্ট দিনে ভালো খেলা। আপনাকে তো আবারও শর্ত সাপেক্ষে অনূর্ধ্ব-২৩ টুর্নামেন্টের জন্য নিয়োগ দিতে যাচ্ছে বাফুফে। কিন্তু ফুটবলাররা আপনাকে দীর্ঘ মেয়াদে চাইছেন। ডি ক্রুইফ: ফুটবলারদের এই চাওয়াটা আমার জন্য অনেক বড় প্রাপ্তি। আমি খুব খুশি হয়েছি এটা শুনে। আসলে ছেলেদের সবার সঙ্গেই আমার ভালো সম্পর্ক। আমরা একটা সুখী পরিবার। প্রতিটি ম্যাচেই আমরা সবাই বাড়তি কিছু দিতে চাই। এভাবে অল্প মেয়াদের চুক্তিতে কি স্বচ্ছন্দে কাজ করা যায়? ডি ক্রুইফ: এটা নিয়ে এখনই কথা বলব না। তবে এ মুহূর্তে আমাদের মধ্যে কী আলোচনা হয়েছে সেটা নিয়ে মোটেও ভাবছি না। হ্যাঁ, আমাকে সামনের টুর্নামেন্টের জন্য দায়িত্ব দেওয়া হয়েছে। যেভাবে বিষয়টি ঠিক হয়েছে তাতে আমরা দুই পক্ষই স্বাচ্ছন্দ্য বোধ করছি। আন্তর্জাতিক ফুটবলে সাফল্যই আসল। সাফল্য পেলে তবেই সামনে তাকাব। না হলে চাকরি শেষ। এটাই কোচদের জীবন। আপনি নাকি আরও অনেক দেশে কাজের প্রস্তাব পেয়েছিলেন? ডি ক্রুইফ: আমি আফ্রিকা, দক্ষিণ আমেরিকা এবং এশিয়ার অনেক দেশে কাজের প্রস্তাব পেয়েও সাড়া দিইনি। কারণ বাংলাদেশের ফুটবলের প্রতি আমার একটা ভালোবাসা জন্মেছে। দুই বছর আগে আমরা একটা লক্ষ্য নিয়ে কাজ শুরু করি। ফুটবলকে জনগণের কাছে পৌঁছে দিতে স্টেডিয়ামে দর্শক আনতে চেয়েছিলাম। সেটা মনে হয় পেরেছি। এটা একটা অভিযান। আপাতত সেটা শেষ। কিন্তু পরের ধাপের জন্য আরও কাজ করতে হবে। এ জন্য আরও সময় দরকার।	1
বার্সার অনেক পাওয়ার রাত কোন প্রাপ্তিটা বড় করে দেখবেন বার্সেলোনা কোচ লুইস এনরিকে? সব প্রতিযোগিতা মিলিয়ে টানা নয় ম্যাচ জিতে রিয়াল মাদ্রিদের ১ পয়েন্ট পেছনে চলে আসা? আরেকটি মেসিময় রাত? নাকি ছয় ম্যাচ পর লুইস সুয়ারেজের গোলখরা কাটানো? যেটাই হোক, পরশু অ্যাথলেটিক বিলবাওয়ের মাঠ থেকে অনেক কিছু নিয়েই ফিরেছে বার্সেলোনা। ৫-২ গোলের জয়ে যে লা লিগা জেতার স্বপ্নে আরেকটু রং লাগল! মেসির প্রথম গোলটা অবশ্য ভাগ্যপ্রসূত, ১৫ মিনিটে ফ্রি-কিকটা প্রতিপক্ষ ডিফেন্ডার লাপোর্তের গায়ে লেগে ঢুকে যায় জালে। ২৬ মিনিটেই সুয়ারেজ পেয়েছেন অনেক স্বস্তির এক গোল। তবে ৫৯ থেকে ৬৬ মিনিট পর্যন্ত মোটামুটি একটা পাগুলে সময় গেছে, চার-চারটি গোল হয়েছে এই সময়ে। বিলবাওয়ের মিকেল রিকোর গোলে শুরু, ৬৬ মিনিটে আবার বিলবাওয়ের আদুরিজ গোল করার পর স্কোরলাইন ৪-২! এর মধ্যে বার্সার হয়ে গোল করেছেন নেইমার, আরেকটি আত্মঘাতী, যদিও ওটা মেসিরও হতে পারত। ৮৬ মিনিটে পেদ্রো গোল করে বিলবাওয়ের কফিনে ঠুকে দিয়েছেন শেষ পেরেক। ম্যাচ শেষে এনরিকে উচ্ছ্বাস লুকিয়ে রাখতে পারেননি, ‘মেসিকে কোচিং করাতে পারা বড় গর্বের বিষয়। পুরো দলটাকেই।’ সুয়ারেজ বললেন গোলখরা তাঁকে কতটা উদ্বিগ্ন করে তুলেছিল, ‘আমি নিজের কড়া সমালোচক। নিজের ওপরে খুবই রাগ হচ্ছিল আমার (গোল না পেয়ে), তবে আমি জানতাম গোল আসবে। আমি স্নায়ুচাপে ভুগিনি, তবে দলকে সাহায্য করতে না পারায় খানিকটা উদ্বেগের মধ্যে ছিলাম।’ এএফপি।	1
২৩ বছর পর আইভরিকোস্ট ডাকার ফিরল বাটাতে। ২৩ বছর আগে সেনেগালের রাজধানীতে প্রথমবার আফ্রিকান শ্রেষ্ঠত্বের মুকুট পরেছিল আইভরিকোস্ট। পরশু ইকুয়েটোরিয়াল গিনির বাটায় আবার সেটা ফিরে পেল ‘এলিফ্যান্টসরা’। সেবার প্রতিপক্ষ ছিল ঘানা আর শিরোপা এসেছিল টাইব্রেকারের রুদ্ধশ্বাস নাটকীয়তায়। কী অদ্ভুত কাকতাল, পরশুও সেই ঘানাকেই আরেকবার স্বপ্নভঙ্গের বেদনায় পুড়তে হলো, তাও টাইব্রেকার-নাটকের পরেই! টাইব্রেকারে ৯-৮ গোলে হারিয়েই শিরোপা জিতেছে আইভরিকোস্ট। মিল এখানেই শেষ হয়ে যাচ্ছে না। ডাকারের ১৯৯২ ফাইনালটি নির্ধারিত সময়ে ছিল গোলশূন্য ড্র, অতিরিক্ত সময়ে গিয়েও গেরো খুলতে পারেনি কেউ। পরশুও তা-ই, নির্ধারিত সময়ের পর অতিরিক্ত ৩০ মিনিটেও কোনো গোল নেই। ঘানাই অবশ্য কাছাকাছি গিয়েছিল, ২৫ মিনিটে ক্রিস্টিয়ান আটসুর শট ফিরে আসে পোস্টে লেগে, আর ৩৬ মিনিটে আবারও অল্পের জন্য বেঁচে যায় আইভরিকোস্ট। এবার আন্দ্রে আইয়ুর শট পোস্টে লেগে চলে যায় বাইরে। শেষ পর্যন্ত ম্যাচ গড়ায় টাইব্রেকারে। তখনো ঘানাকেই মনে হচ্ছিল সম্ভাব্য বিজয়ী। প্রথম দুই কিকে গোল করতে পারেননি আইভরিকোস্টের উইলফ্রায়েড বনি ও তাল্লো গাদজি। কিন্তু ঘানার আফ্রিয়ি আকুয়া ও ইমানুয়েল ফ্রিমপংয়ের ব্যর্থতায় পাঁচটা কিকের পরও থাকে সমতা। খেলা গড়ায় সাডেন ডেথে, সেখানেও ৮-৮ গোলে সমতার পর কিক নিতে আসেন ঘানার গোলরক্ষক আমিদা ব্রিমাহর। সেটা ঠেকানোর পর নিজে গোল করে তোরের দলকে উচ্ছ্বাসে ভাসিয়ে দেন গোলরক্ষক বুবাক্যার ব্যারি। কোচ হার্ভি রেনারের জন্য উপলক্ষটা নতুন নয়, তিন বছর আগে শিরোপা এনে দিয়েছেন জাম্বিয়াকে। এবার শিরোপা এনে দিলেন তৃষ্ণার্ত আইভরিকোস্টকে। অপেক্ষার পালা শেষ হওয়ায় উচ্ছ্বসিত আইভরিকোস্ট অধিনায়ক আফ্রিকার বর্ষসেরা ফুটবলার ইয়া তোরে, ‘অনেক দিন এটার জন্য অপেক্ষা করছি। অবশেষে স্বপ্ন সত্যি হলো। ক্লাবের হয়ে কিছু জেতা দুর্দান্ত তো বটেই, তবে জাতীয় দলের হয়ে জেতার অনুভূতি আসলেই অবিশ্বাস্য। অধিনায়ক হিসেবে অনুভূতিটা ঠিক ভাষায় প্রকাশ করা এখন আমার জন্য কঠিন।’ এএফপি, রয়টার্স।	1
দিলশান-গাপটিলের সেঞ্চুরি বিশ্বকাপ আর বৃষ্টি—এই দুটি শব্দ পাশাপাশি মানেই দক্ষিণ আফ্রিকার বেদনার গল্প। দক্ষিণ আফ্রিকা বিশ্বকাপ খেলতে গেছে, সঙ্গী হয়েছে বৃষ্টিও। তবে এবার যন্ত্রণার গল্প নয়। যদিও প্রস্তুতি ম্যাচ, তার পরও জয় সব সময়ই স্বস্তির। ক্রাইস্টচার্চে বৃষ্টিবিঘ্নিত ম্যাচে দক্ষিণ আফ্রিকা হারিয়েছে শ্রীলঙ্কাকে। নিউজিল্যান্ডের আরেক ভেন্যু লিঙ্কনে বৃষ্টি তো শেষ হতে দিল না একটি ইনিংসই। তবে যতটুকু খেলা হয়েছে, এবারের অন্যতম ফেবারিট নিউজিল্যান্ডকে কাঁপিয়ে দিয়েছিল জিম্বাবুয়ে। আরেক ম্যাচে ওয়েস্ট ইন্ডিজকে ৯ উইকেটে উড়িয়ে দিয়ে ইংল্যান্ড বিতর্কজর্জর ক্যারিবিয়ানদের সম্ভাব্য পরিণতির ইঙ্গিতই হয়তো দিল! সিডনি ক্রিকেট গ্রাউন্ড এমনিতে ব্যাটিং-স্বর্গ, সঙ্গে স্পিন ধরে খানিকটা। তবে কাল ক্যারিবিয়ানদের গুঁড়িয়ে দিয়েছে ইংলিশ পেসাররা। সেটিও তাদের সবচেয়ে ভয়ংকর দুটি অস্ত্র ছাড়াই। অ্যান্ডারসন-ব্রডকে খেলানো হয়নি, ক্রিস ওকসই ছিলেন যথেষ্ট। ১৯ রানে নিয়েছেন ৫ উইকেট, সঙ্গে স্টিভেন ফিন ২টি, ক্রিস জর্ডান ও রবি বোপারা একটি করে। ক্রিস গেইল ও ড্যারেন ব্রাভো ‘গোল্ডেন ডাক’, কুড়ি ছুঁতে পেরেছেন মাত্র দুজন—লেন্ডল সিমন্স (৪৫) ও ডোয়াইন স্মিথ (২১)। ২৯.৩ ওভারে ১২২ রানে অলআউট লয়েড-রিচার্ডসের উত্তরসূরিরা। ইংল্যান্ড জিতে গেছে শুধু মঈন আলীকে (৪৬) হারিয়েই। ৩৫ রানে অপরাজিত ছিলেন ইয়ান বেল, ২৫ রানে টেলর। লিঙ্কনে বৃষ্টিতে পরিত্যক্ত ম্যাচে নিউজিল্যান্ড ৩০.১ ওভারে ১৫৭ ছিল ৭ উইকেটে। এর এক শই একজনের ব্যাটের দান! ৮৬ বলে ১০০ করেছেন মার্টিন গাপটিল। দুই অঙ্ক ছুঁয়েছেন আর শুধু রস টেলর (১১)। দুটি করে উইকেট নিয়েছেন তিনাশে পানিয়াঙ্গারা ও এলটন চিগুম্বুরা। বিশ্বকাপের ঠিক আগে এটি কিউদের জন্য হতে পারে সতর্কবার্তা। গাপটিল রানখরা থেকে রানে ফিরছেন। আর তিলকরত্নে দিলশান ভাসছেন রানের স্রোতেই। ক্রাইস্টচার্চে কাল লঙ্কান ওপেনার করেছেন ৮৩ বলে ১০০। অধিনায়ক অ্যাঞ্জেলো ম্যাথুস ৫৮, মিডল অর্ডারে নেমে দিমুথ করুণারত্নে ৪৬। শ্রীলঙ্কার রান যখন ৪৪.৪ ওভারে ৭ উইকেটে ২৭৯, বৃষ্টির বাধা আসে। লঙ্কানরা আর ব্যাটিংয়েই নামতে পারেনি, দক্ষিণ আফ্রিকার লক্ষ্য দাঁড়ায় ২৫ ওভারে ১৮৮। তিন শর আশপাশে স্কোরের চেয়ে সমীকরণে যেটি খানিকটা হলেও সহজ। হাশিম আমলা ও কুইন্টন ডি ককের ১৫ ওভারে ১১৬ রানের উদ্বোধনী জুটিতেই জয় অনেকটা নিশ্চিত করে ফেলে দক্ষিণ আফ্রিকা। চোট কাটিয়ে ফেরা ডি কক দলকে স্বস্তি দিয়ে ফিরেছেন রানেও, ৫৫ বলে ৬৬। ‘রানমেশিন’ আমলা করেছেন ৪০ বলে ৪৬। দ্রুত রান তাড়ায় পরে ৫ উইকেট হারালেও জয় তাদের ৩ বল আগেই। ক্রিকইনফো।	1
৫০ বছর পর... ৩ এপ্রিল, ১৯৬১। অসর্নো থেকে ম্যাচ খেলে সান্তিয়াগো ফিরছিল চিলির গ্রিন ক্রস ফুটবল দল। আন্দিজ পর্বতমালার ওপরে কোনো একটা জায়গায় এসে তাদের বহনকারী বিমানটা হারিয়ে যায়। এর পর অনেক চেষ্টা করেও সেই বিমানটি খুঁজে পাওয়া যায়নি। ৩৪ জন আরোহীর সবাই মারা গেছে বলেও ধরে নেওয়া হয়। এত দিন পর সেই বিমানের ধ্বংসাবশেষ খুঁজে পেয়েছেন একদল পর্বতারোহী। সান্তিয়াগো থেকে ৩০০ কিলোমিটার দূরে মোলের এক দুর্গম গিরিখাতে একটা বিমান বিধ্বস্ত হওয়ার চিহ্ন খুঁজে পেয়েছেন তাঁরা। সেখানে মানুষের হাড়গোড়ও পাওয়া গেছে, এটাই যে সেই বিমান সেটা মোটামুটি নিশ্চিতই। এত দিন মনে করা হয়েছিল, বিমানটি চিলির লিনারেস শহরের আশপাশের কোথাও হারিয়ে গেছে। এএফপি।	1
রাজশাহীতে ক্রিকেট গতকাল শুরু রাজশাহী প্রিমিয়ার ডিভিশন ক্রিকেটের উদ্বোধনী ম্যাচে টাউন ক্লাব ৫ উইকেটে অ্যালাইড ক্রিকেট ক্লাবকে হারিয়েছে। ৩৮.৫ ওভারে ১১২ রানে অলআউট অ্যালাইড ক্লাব। ৩০.৪ ওভারেই লক্ষ্য পেরোয় টাউন ক্লাব।—রাজশাহী অফিস।	1
টানা সেঞ্চুরি তামিম ইকবালের পর দ্বিতীয় বাংলাদেশি হিসেবে প্রথম শ্রেণির ক্রিকেটে টানা তিন ইনিংসে সেঞ্চুরি পেলেন রনি তালুকদার। তবে বিশ্ব রেকর্ড থেকে এখনো তিন সেঞ্চুরি পেছনে ঢাকা বিভাগের এই ডানহাতি ওপেনার। প্রথম শ্রেণির ক্রিকেটে টানা ছয় ইনিংসে সেঞ্চুরি আছে তিনজনের। তিনজনই জগদ্বিখ্যাত—সি বি ফ্রাই, ডন ব্র্যাডম্যান ও মাইক প্রোক্টর। ১৯০১ সালের ১৫ আগস্ট থেকে ১২ সেপ্টেম্বরের মধ্যে কাউন্টি ক্রিকেটে সাসেক্সের হয়ে টানা ছয় সেঞ্চুরি করেন ফুটবল ও ক্রিকেট দুই খেলাতেই ইংল্যান্ডের প্রতিনিধিত্ব করা ফ্রাই। স্যার ডন ব্র্যাডম্যান ১৯৩৮-৩৯ মৌসুমে করেন টানা ছয় সেঞ্চুরি। এই ছয় সেঞ্চুরির পাঁচটি দক্ষিণ অস্ট্রেলিয়া ও একটি ডন ব্র্যাডম্যান একাদশের হয়ে করা। দক্ষিণ আফ্রিকান মাইক প্রোক্টর ১৯৭০-৭১ মৌসুমে রোডেশিয়ার হয়ে দক্ষিণ আফ্রিকার ঘরোয়া ক্রিকেটে করেন টানা ছয় সেঞ্চুরি।	1
নিজেকে ছাড়িয়ে যাক সাকিব তিনি দলে নেই, তবে দলের সঙ্গেই আছেন। যে দলের অপরিহার্য অংশ হয়ে ছিলেন এত দিন, সেই সম্পর্ক তো এখনই শেষ হওয়ার নয়! জাতীয় দল আর ঘরোয়া ক্রিকেট মিলিয়ে বিশ্বকাপ দলের সবাইকে দেখেছেন খুব কাছ থেকে। বাংলাদেশের বিশ্বকাপ দলের ১৫ ক্রিকেটারকে নিয়ে আবদুর রাজ্জাকের ধারাবাহিক লেখার শেষটি আজ শুরু থেকেই আমরা জানতাম সাকিব হতে যাচ্ছে ‘স্পেশাল’ কিছু। সেই ‘স্পেশাল’ কিছু যে হবে এতটা ‘স্পেশাল’, হয়তো ভাবতে পারিনি আমরা কেউই। সাকিবকে নিয়ে আমি কী বলব! আমরা দারুণ ভাগ্যবান যে ওর মতো একজন ক্রিকেটার পেয়েছি। আমাদের দেশের জন্য, আমাদের ক্রিকেটের জন্য ওপরওয়ালার বিশেষ উপহার সাকিব। সত্যি বলতে, সাকিবকে নিয়ে যখনই কিছু বলি, যত কিছুই বলি না কেন, আমার মনে হয় কখনোই পর্যাপ্ত হয় না। সাকিব এতটা উচ্চতায়, যা আমাদের ধরাছোঁয়ার বাইরে। এতটা বিশাল, যাকে আটকাতে পারি না কোনো গণ্ডিতেই। শুরুর দিকের সাকিবকে আমার খুব মনে পড়ে। এমনিতে প্রয়োজন ছাড়া খুব একটা কথা বলত না, একটু চুপচাপই থাকত। আমরা তিন বন্ধু, আমি-মাশরাফি-রাসেলের সঙ্গেই বেশি মিশত। অনূর্ধ্ব-১৯ থেকেই তো ওর নাম শুনে আসছি। পরে খুব কাছ থেকে দেখে বুঝলাম, সাকিব আসলেই অন্য পর্যায়ের একজন। সবচেয়ে বেশি যেটা চোখে পড়েছে, ছোট থেকেই ও স্মার্ট। অনেক অনেক স্মার্ট। স্মার্ট মানে এখানে আমি ক্রিকেটের কথা বলছি, ক্রিকেট ভাবনায় স্মার্ট। নিজেকে, নিজের ক্রিকেটকে খুব ভালো জানত ও যখন বুঝত তখন থেকেই। আমরা অনেকেই অনেক সময় না বুঝে অনেক কিছু করি। পরে বুঝতে পারি ওটা ছিল বেকার পরিশ্রম। সাকিব কখনোই খুব বেশি পরিশ্রমী বা গায়ে খাটা ক্রিকেটার নয়। কিন্তু নিজের যতটুকু দরকার, ততটুকু করত এবং করে পুরো শতভাগ দিয়ে। ওর অনুশীলন হলো ‘সলিড’ অনুশীলন, কমবেশি নেই। ওর ভেতরে এসব হয়তো সহজাতভাবেই ছিল, মানসিকভাবে দারুণ স্মার্ট। সাকিব এত বড় হবে, অতটা হয়তো ভাবতে পারিনি। কিন্তু এখন পেছন ফিরে তাকিয়ে হিসাব মেলালে মনে হয়, এখানেই তো ওর আসার কথা! সাকিব যখন প্রথমবার এক নম্বর অলরাউন্ডার হলো, সেটিই ছিল আমাদের বড় পাওয়া। শুধু ক্রিকেট কেন, গৌরবটা গোটা দেশেরই। একটি জায়গায় বাংলাদেশ বিশ্বের সেরা! আমাদের সেই সাকিব এখন তিন সংস্করণেই বিশ্বসেরা। অর্জন সাকিবের, গৌরব সারা দেশের। র্যাঙ্কিংয়ের বাইরেও কথা আছে। র্যাঙ্কিং হয়তো স্বীকৃতি, কিন্তু এটাও ভাবুন, ওর মতো অলরাউন্ডার বিশ্ব ক্রিকেটে এখন আর কে আছে? আধুনিক ক্রিকেটে অলরাউন্ডারদের সংজ্ঞাই বদলে গেছে। একটু ব্যাটিং-বোলিং পারলেই অলরাউন্ডার। কিন্তু ব্যাটিং-বোলিং দুটি দিয়েই জাতীয় দলে খেলার মতো ক্রিকেটার এখন কজন আছে? আমি তো সাকিব ছাড়া আর কাউকে দেখি না। ব্যাটিং-বোলিংয়ের কারণে ওর ফিল্ডিং অনেকেই আলাদা করে খেয়াল করেন না। অথচ ফিল্ডিংয়েও সাকিব সেরাদের একজন। ক্যাচ কখনোই ছাড়ে না, সরাসরি থ্রোতে স্টাম্পে সবচেয়ে বেশি বল লাগায়, ওর আশপাশ দিয়েও কখনো বল পার হয় না। শুধু বাংলাদেশ নয়, যেকোনো দলেই খেলতে পারে সাকিব। এই প্রসঙ্গে বলি, সাকিব বাংলাদেশের বলেই আসলে যতটা প্রাপ্য, ততটা কৃতিত্ব ওকে দেওয়া হয় না। অত বড় করে দেখা হয় না। যদি ইংল্যান্ড-অস্ট্রেলিয়া-ভারতের হতো, সাকিব আরও বেশি আলোয় থাকত। সেদিক থেকেই এই বিশ্বকাপ সাকিবের জন্য অনেক বড় সুযোগ। এমনিতে তার প্রমাণ করার কিছু নেই। তবে চ্যালেঞ্জ জেতার আছে অনেক। বিশ্বকাপের মতো আসরে অস্ট্রেলিয়া-নিউজিল্যান্ডে বড় দলগুলোর বিপক্ষে ভালো করার চ্যালেঞ্জ। এই ভালোর সংজ্ঞা সাকিবের জন্য অন্য রকম। স্রেফ ৫০-৬০ করা বা একটি-দুটি উইকেট নয়। বড় দলগুলোর বিপক্ষে দারুণ কিছু করা। দলের জয়ে বড় অবদান রাখা, কিংবা একাই ম্যাচ জেতানো। ব্যাটিং-বোলিং দুটিই সাকিবকে করতে হয় গুরুত্বপূর্ণ সময়ে। সেই সময়টায় দারুণ কিছু করে ম্যাচের মোড় ঘুরিয়ে দেওয়া। প্রাপ্য যেটুকু দিতে এখনো কার্পণ্য আছে ক্রিকেট বিশ্বের, পারফরম্যান্স দিয়েই সেটুকু আদায় করে ও যেন দেখিয়ে দেয় সবাইকে। এ প্রসঙ্গে আামি আরেকটু সামনে তাকাতে চাই। বিশ্বকাপের পরে আমাদের চারটি বড় দলের সঙ্গে সিরিজ আছে। আশা করি ওই সিরিজগুলোতেও সাকিব ওদের চোখে আঙুল দিয়ে দেখিয়ে আদায় করে নেবে যোগ্য স্বীকৃতি। তবে এটাও মানতে হবে যে বিশ্বকাপের গুরুত্ব আলাদা। শচীন টেন্ডুলকারের এত এত কীর্তির মধ্যে বিশ্বকাপে ভালো পারফরম্যান্সের কথাই সবার আগে আসে। আমি চাই সাকিবও তেমন কিছু করুক, যেন ওর শ্রেষ্ঠত্ব নিয়ে কখনো সংশয় না থাকে। কিংবা স্যার ডন ব্র্যাডম্যান। আমি জানি, টেন্ডুলকার-ব্র্যাডম্যানের নাম দেখে অনেকেরই ভ্রু কুঁচকে যাচ্ছে। কিন্তু অস্ট্রেলিয়ার জন্য ব্র্যাডম্যান বা ভারতের জন্য টেন্ডুলকার যেমন ছিলেন, আমাদের জন্য সাকিব তার চেয়ে কোনো অংশেই কম নয়, বরং অনেক সময় বেশি। ব্র্যাডম্যানের পরিসংখ্যানই যেমন চূড়ায় তুলে রেখেছে তাঁকে, সাকিবও ক্যারিয়ারে এমন কিছু করুক, যেন আজ থেকে অনেক অনেক দিন পরও ওই সংখ্যাগুলোই আলাদা করে রাখে ওকে। যেন যুক্তি-তর্কের ঊর্ধ্বে তুলে নিতে পারে নিজেকে। সেই সামর্থ্য অবশ্যই সাকিবের আছে। আগেই বলেছি, বিশ্ব ক্রিকেটে সাকিবের মতো কেউ নেই। ওর লড়াইটা এখন নিজের সঙ্গেই। অনেক সময় অন্যদের ছাড়িয়ে যাওয়ার চেয়ে নিজেকে ছাড়িয়ে যাওয়া কঠিন। তবে সাকিবকে চিনি বলেই জানি, ও পারবে। নিজেকে ছাড়িয়ে যাওয়ার শুরু হোক বিশ্বকাপ দিয়েই!	1
ভারতের একটা জয় ওয়ানডেতে টেস্টের মতো বড় স্কোর গড়া যেন অভ্যাস বানিয়ে ফেলেছেন রোহিত শর্মা। দুটি ডাবল সেঞ্চুরিয়ানের ব্যাট থেকে কাল বিশ্বকাপের প্রস্তুতি ম্যাচে এল ১৫০। ভারত ১৫৩ রানে হারিয়েছে আফগানিস্তানকে। সেই নভেম্বরে অস্ট্রেলিয়ায় পা রাখার পর ভারতের এটি প্রথম জয়! কালকের আরেক প্রস্তুতি ম্যাচে অবশ্য হয়েছে অঘটন। দুটি সহযোগী দেশের লড়াইয়ে এমনিতে অঘটন বলে কিছু থাকার কথা নয়। তবে সহযোগীদের মধ্যে আয়ারল্যান্ডের যে অবস্থান, তাতে স্কটল্যান্ডের বিপক্ষে ১২৭ রানে হারকে চমক-জাগানিয়া বলতেই হয়! সিডনির অলিম্পিক পার্ক ওভালে স্কটিশ ইনিংসের মেরুদণ্ড ম্যাচ মাচানের সেঞ্চুরি। ১০৮ বলে ১০৩ রান করেছেন সাসেক্সের এই ব্যাটসম্যান। সঙ্গে অধিনায়ক প্রেস্টন মমসেন ৫৬, ৪০ বলে ৫২ রিচি বেরিংটন। শেষ ১০ ওভারে ১০৬ রান তুলে স্কটল্যান্ড ২৯৬। পল স্টার্লিং (৩৭) ও উইলিয়াম পোর্টারফিল্ড (২৩) উদ্বোধনী জুটিতে আয়ারল্যান্ডকে এনে দিয়েছিলেন ৫৭ রান। কিন্তু আর ৬০ রান যোগ করে অলআউট তারা ২৭ ওভারেই! স্কটিশ মিডিয়াম পেসার অ্যালাসডাইর ইভানস নিয়েছেন ৪ উইকেট, অভিজ্ঞ অফ স্পিনার মাজিদ হক তিনটি। আইরিশদের সঙ্গে এই মাঠেই বাংলাদেশের দ্বিতীয় প্রস্তুতি ম্যাচ আগামীকাল। অ্যাডিলেডে ভারতকে শুরুতে কাঁপিয়ে দিয়েছিল আফগান পেস জুটি। শিখর ধাওয়ানকে (৪) ফেরান হামিদ হাসান, বিরাট কোহলিকে (৫) দওলত জাদরান। ৪ ওভারে ভারত তখন ২ উইকেটে ১৬! এরপরই রোহিত ও সুরেশ রায়নার পাল্টা আক্রমণ। তৃতীয় উইকেটে দুজনের ১৪৭ বলে ১৫৮ রানের জুটি ভাঙে রায়নার (৭১ বলে ৭৫) রানআউটে। ৪৯ বলে ফিফটি ছুঁয়েছেন রোহিত, শাপুর জাদরানকে দুই ছক্কায় সেঞ্চুরি ৯৪ বলে। শেষ পর্যন্ত ১২ চার ও ৭ ছক্কায় ১২২ বলে ১৫০। আগের ম্যাচের মতো কালও ক্ষুরধার ছিল রাহানের ব্যাট, ৬১ বলে করেছেন অপরাজিত ৮৮। ভারত ৫ উইকেটে ৩৬৪। ভারতীয়দের ক্যাচ মিসের মহড়ার মাঝেও চ্যালেঞ্জ জানাতে পারেনি আফগানরা। ৫০ ওভার খেলে ৮ উইকেটে ২১১। নওরোজ মঙ্গল করেছেন ৬০, তরুণ ওপেনার উসমান গনি ৪৪। ক্রিকইনফো।	1
সিডনিতে বিশ্রামের আমেজ সিডনির শেরাটন অন দ্য পার্ক হোটেল থেকে হেঁটে গেলে মিনিট দশেকের পথ সিডনি অপেরা হাউস। বিখ্যাত হাইড পার্ক তো খুবই কাছে। ছুটির দিনে ঘুরে বেড়ানোর জন্য দারুণ সব জায়গা এগুলো। তবে কাল বাংলাদেশ দলের ক্রিকেটাররা যে শুধু এসব জায়গায়ই ঘুরে বেড়ালেন, তা নয়। কেউ কেউ ঢুঁ মারলেন হোটেলের আশপাশের শপিং সেন্টারগুলোতেও। পরশু পাকিস্তানের বিপক্ষে প্রস্তুতি ম্যাচের পর কালকের দিনটা একরকম ছুটিই ছিল বাংলাদেশ দলের। অনুশীলন ছিল ঐচ্ছিক। তার পরও প্রথম প্রস্তুতি ম্যাচে না খেলা নাসির হোসেন, আল-আমিন ও তাইজুল ইসলামের সঙ্গে ড্রুমোইন ওভালে অনুশীলন করতে গেছেন মুশফিকুর রহিম, মুমিনুল হক ও সাব্বির রহমান। দুপুরের পর ঘণ্টা দুয়েক অনুশীলন করেছেন তাঁরা। কাল আয়ারল্যান্ডের বিপক্ষে শেষ প্রস্তুতি ম্যাচটি মাশরাফি বিন মুর্তজার দল খেলবে ব্ল্যাকটাউন অলিম্পিক পার্ক ওভালে। গত ম্যাচে এ মাঠেই পাকিস্তানের কাছে ৩ উইকেটে হেরেছে তাঁরা। অবশ্য দল সূত্রের খবর, পাকিস্তানের কাছে হারটাকে বড় করে না দেখে ওই ম্যাচের প্রাপ্তিগুলো নিয়েই ভাবতে চায় বাংলাদেশ দল। তবে জিততে চায় কালকের ম্যাচটি। বিশ্বকাপের মূল পর্বে তাহলে যাওয়া যায় জয়ের স্বাদ নিয়ে। আফগানিস্তানের বিপক্ষে ম্যাচ দিয়ে বাংলাদেশের বিশ্বকাপ শুরু হবে ১৮ ফেব্রুয়ারি। তার আগে বাংলাদেশ দল ক্যানবেরা যাবে ১৩ ফেব্রুয়ারি।	1
স্লেজিংয়ে সাবধান! স্লেজিংয়ের বয়স আর ক্রিকেটের বয়স যেন একই। সেই ডব্লু জি গ্রেসের আমল থেকে ডেনিস লিলি, মার্ভ হিউজের পর হাল আমলের ডেভিড ওয়ার্নার, বিরাট কোহলিরা যুগে যুগে স্লেজিংয়ের ‘ব্যাটন’ বয়ে নিয়ে চলেছেন। স্লেজিংকে কেউ বলেন ‘শিল্প’, কারও চোখে আবার এটি ‘কুৎসিত’। স্লেজিং করে ক্রিকেটাররা জরিমানা গুনেছেন, শুনেছেন সতর্কবার্তা। কিন্তু স্লেজিং চলেছে স্বমহিমায়। তবে বিশ্বকাপে আইসিসি স্লেজিংয়ের ব্যাপারে কঠোর হতে চলেছে। আইসিসির আচরণবিধির যেকোনো একটি ধারা লঙ্ঘন করলেই ক্রিকেটারদের ওপর নেমে আসবে নিষেধাজ্ঞার খড়্গ। সাম্প্রতিক সময়ে স্লেজিংয়ের প্রভাব খুব বেশি নেতিবাচক হয়ে দাঁড়াচ্ছে বলে মনে করেন আইসিসির প্রধান নির্বাহী ডেভ রিচার্ডসন, ‘কয়েক মাস আগে থেকেই এটা শুরু হয়েছে। কোনো কোনো ম্যাচে কিছু কিছু খেলোয়াড়ের আচরণ তো একেবারেই অগ্রহণযোগ্য ছিল। অপেক্ষাকৃত উঠতি দর্শকদের জন্য এটা ভালো উদাহরণ নয়।’ শাস্তির কথাটাও জানিয়েছেন তিনি, ‘প্রথমবার আপনাকে জরিমানা করা হতে পারে। কিন্তু এর পুনরাবৃত্তি হলে অবশ্যই নিষিদ্ধ করা হবে। আর যাদের এই টুর্নামেন্টের আগেও সতর্ক করা হয়েছে, তারাও এর আওতায় আসবেন।’ রয়টার্স।	1
বলছেন হ্যাজলউড... ত্রিদেশীয় সিরিজের পর প্রথম প্রস্তুতি ম্যাচেও ভারত হেরেছে বেশ বাজেভাবেই। তবে বর্তমান চ্যাম্পিয়নরা বিশ্বকাপে ভালোভাবে ফিরে আসবে বলে ধারণা অস্ট্রেলিয়ান পেসার জশ হ্যাজলউডের, ‘তাদের ব্যাটিং অর্ডারের ফর্মে আসাটা সময়ের ব্যাপার। দলে কিছু অসাধারণ খেলোয়াড় আছে, তাদের রেকর্ডও অসাধারণ। তারা সঠিক পথে ফিরে আসবে। দলটা বিপজ্জনকও।’ নিজেদের শক্তিমত্তা নিয়ে তিনি বলেছেন দুটি বিষয়—জেমস ফকনারের ব্যাটিং আর পেস বোলিং। ফকনারের লোয়ার অর্ডারের ব্যাটিংকে শক্তি মনে করছেন হ্যাজলউড, ‘যদি ফকনার দলে থাকে, তবে আট নম্বরে তার ব্যাটিং দলকে পূর্ণ শক্তির করে তুলবে। অন্য দলের হয়তো এমন বোলার আছে, যারা একটু-আধটু ব্যাট করতে পারে। কিন্তু আমাদের জিমি (জেমস ফকনার) ম্যাচ শেষ করে আসতে পারে।’ নিজেদের পেস আক্রমণ নিয়েও উচ্চাশা আছে তাঁর, ‘আমার মনে হয় আমাদের পেস বোলিং আক্রমণও বেশ শক্তিশালী।’ অস্ট্রেলিয়ার হয়ে ম্যাচের যেকোনো পর্যায়ে বোলিং করতেও মুখিয়ে আছেন উদীয়মান এই পেসার, ‘সব বোলারই অস্ট্রেলিয়ার হয়ে বোলিং করে ম্যাচ জেতাতে চায়। সেটা শুরুতে, মাঝে বা শেষের দিকের ওভারগুলোতে বোলিং করে হলেও।’ রয়টার্স।	1
আর নয় সেই ভুল বৃষ্টি আর দক্ষিণ আফ্রিকার বিশ্বকাপ স্মৃতিকে একই ফ্রেমে বন্দী করলে যে ছবিটা ভেসে ওঠে, তা শুধুই আক্ষেপে পোড়ায় প্রোটিয়াদের। ১৯৯২-এর সেমিফাইনালে ১ বলে ২২ রানের ট্র্যাজেডি কিংবা ২০০৩ সালের সাজঘর থেকে বাউচারকে পাঠানো ভুল হিসাব। যদি পুরোনো শত্রু বাগড়া বাধায় আবারও! দক্ষিণ আফ্রিকা দল তাই এবার চূড়ান্ত প্রস্তুতিটা নিয়ে রাখছে। কাইল অ্যাবোট জানালেন, বৃষ্টি হানা দেওয়া শ্রীলঙ্কার বিপক্ষে প্রথম প্রস্তুতি ম্যাচেও প্রতিটি রানের হিসাব তাঁরা রেখেছিলেন, ‘আমরা খোলা মন নিয়েই প্রস্তুতি ম্যাচে নেমেছিলাম। কিন্তু ম্যাচের সঙ্গে সঙ্গে ড্রেসিং রুমের পরিবেশও যেভাবে বদলে গেল, সেটা দারুণ। আমরা তো প্রতিটি রানই গুনছিলাম।’ ম্যাচটিকে দক্ষিণ আফ্রিকা হালকাভাবে নেয়নি বলেও জানালেন অ্যাবোট, ‘একঘেয়ে কোনো ম্যাচ থেকে আপনি যদি কোনো প্রতিযোগিতাপূর্ণ ক্রিকেট বের করে আনতে পারেন, তাহলে তা অবশ্যই ভালো। প্রতিটি রানকেই সবাই গুরুত্ব দিয়েছে। আমরা এটিকে আর দশটা ম্যাচের মতো করেই জিততে চেয়েছি।’ এনডিটিভি।	1
‘শুভকামনা’ কনসার্ট আজ থেকে মিরপুর শেরেবাংলা স্টেডিয়ামের মূল ফটক দিয়ে ঢুকতেই সামনে একটি মঞ্চ। ব্যানার টানানো, ‘বাংলাদেশ দলকে শুভকামনা।’ মঞ্চে রাখা সাদা বোর্ড, যেখানে স্বাক্ষর করে দলকে শুভকামনা জানালেন বিসিবিপ্রধান নাজমুল হাসান ও বোর্ড পরিচালকেরা। সুযোগটা থাকছে সবার জন্যই, সব বিভাগীয় ও জেলা শহরে চলছে শুভকামনা স্বাক্ষর সংগ্রহের অভিযান। তবে বিশ্বকাপ অভিযানে বাংলাদেশ দলকে শুভকামনা জানানোর মূল আয়োজন শুরু হচ্ছে আজ। ‘এগিয়ে চলো বাংলাদেশ’ স্লোগানে হতে যাচ্ছে তিনটি কনসার্ট। প্রথমটি আজ খুলনার শেখ আবু নাসের স্টেডিয়ামে। কনসার্ট উপলক্ষে সংবাদ সম্মেলনে কাল বোর্ড পরিচালকদের অনেককে নিয়ে থাকলেন স্বয়ং বোর্ডপ্রধান! কনসার্টের উদ্দেশ্য প্রথমে বলা হলো ‘বিশ্বকাপের হাইপ তোলা।’ কিন্তু যে বিশ্বকাপ হবে অস্ট্রেলিয়া-নিউজিল্যান্ডে, সেটার ‘হাইপ’ কেন বাংলাদেশে তুলতে হবে! আর বাংলাদেশের মানুষের ক্রিকেট উন্মাদনা এমনিতেই যথেষ্ট। বিশ্বকাপের সময় উত্তেজনার পারদ থাকে আরও উঁচুতে। কনসার্ট দিয়ে বাড়তি উন্মাদনা সৃষ্টির আদৌ কি প্রয়োজন আছে? নাজমুল হাসানের ব্যাখ্যা, ‘আসলে শুধু হাইপ তোলা নয়। দেশে এখন যে অবস্থা, ক্রিকেটাররা ওখানে অনেক টেনশনে থাকে। ওদের আমরা এই বার্তা দিতে চাই যে শঙ্কার কিছু নেই। দেশের মানুষ তাদের সঙ্গে আছে। ওদের শুভকামনা জানাতেই এই কনসার্ট।’ আজ খুলনায় গান গাইবে মাইলস, নেমেসিস, শুভ অ্যান্ড ফ্রেন্ডস। চট্টগ্রামের এমএ আজিজ স্টেডিয়ামে আগামীকাল হবে এলআরবি, ওয়ারফেজ ও তীরন্দাজের কনসার্ট। শুক্রবার মিরপুর শেরেবাংলা স্টেডিয়ামে থাকবে মাইলস, এলআরবি, বাপ্পা অ্যান্ড ফ্রেন্ডস, ওয়ারফেজ ও মমতাজ। টিকিট পাওয়া যাবে ইউসিবি ব্যাংকে—খুলনায় খানজাহান আলী শাখায়, চট্টগ্রামে দামপাড়া শাখায়, ঢাকায় ধানমন্ডি ও বসুন্ধরা শাখায়। কনসার্টের আগে পাওয়া যাবে ভেন্যুতেও। টিকিটের দাম খুলনা ও চট্টগ্রামে ১০০, ৩০০ ও ৫০০ টাকা, ঢাকায় ১০০, ৫০০ ও ১০০০ টাকা।	1
‘নার্ভাস’ অমিতাভ প্রথম ক্যামেরার সামনে দাঁড়ানো, প্রথম সিনেমা মুক্তির সেই দিন...অমিতাভ বচ্চনও নিশ্চয়ই ‘নার্ভাস’ ছিলেন। প্রথম, অভিষেক—শব্দগুলোই তো কেমন স্নায়ুর ওপর চাপ ফেলে। আজ এত বছর পর অমিতাভ বচ্চন আবার দাঁড়িয়ে আরেক ‘প্রথম’-এর সামনে। বিশ্বকাপে ভারত-পাকিস্তান ম্যাচে হর্ষ ভোগলে আর কপিল দেবের সঙ্গে প্রথমবারের মতো ক্রিকেটে ধারাভাষ্য দেবেন, এটা ভেবেই স্নায়ুচাপে পড়ে গেছেন ‘বিগ বি’! ছেলে অভিষেক বচ্চন নিজেই জানিয়েছেন বাবার এই রোমাঞ্চের কথা। ধারাভাষ্যের জন্য নাকি জোর প্রস্তুতিও চালিয়ে যাচ্ছেন অমিতাভ বচ্চন। নিজের নতুন ছবির প্রচারণার জন্যই এমন ‘অভিনব’ পন্থা, তবে অমিতাভের মাথায় এখন বোধ হয় সেসব নেই। তিনি যে ‘নার্ভাস’ তাঁর ধারাভাষ্যের অভিষেক নিয়ে! এনডিটিভি।	1
ইব্রা-টাওয়ার প্যারিসে মানুষ কেন যায়? আইফেল টাওয়ার দেখার জন্য, কেউ কেউ আবার লুভর জাদুঘরে গিয়ে জীবন ধন্য করতে। একবার চিন্তা করুন তো, জ্লাতান ইব্রাহিমোভিচের মূর্তি দেখার জন্যও মানুষ প্যারিসে যাচ্ছে! ইব্রা কিন্তু নিজেই সে রকম সম্ভাবনা দেখতে পাচ্ছেন। পরশু ফ্রান্সের বিখ্যাত মুসে গ্রেভিন জাদুঘরে মোমের মূর্তি উদ্বোধন হয়েছে পিএসজি স্ট্রাইকারের। তিন বছর থেকে ফ্রেঞ্চ লিগে খেলছেন ৩৩ বছর বয়সী এই স্ট্রাইকার, এর মধ্যেই অনেক রেকর্ড-টেকর্ডও ভেঙে ফেলেছেন। আর ইব্রার আগে ফুটবলারদের মধ্যে এই জাদুঘরে ঠাঁই পেয়েছে পেলের মূর্তি। ব্যাপারটা কত সম্মানের, সেটা তো বোঝাই যাচ্ছে। তবে ইব্রা আরেক কাঠি সরেস, এখন আইফেল টাওয়ারের জায়গায় নিজের মূর্তি চান। না, এটা নিয়ে আবার ‘সিরিয়াস’ হতে যাবেন না, ইব্রা কথাটা দুষ্টুমি করেই বলেছেন। গোলডটকম।	1
উল্টো দাবি ক্ষতটা অনেক দিনই ভোগাবে অ্যান্ডি মারেকে। হাতছোঁয়া দূরত্বে গিয়েও নিতে পারেননি অস্ট্রেলিয়ান ওপেন, হারতে হয়েছে নোভাক জোকোভিচের কাছে। এমনিতে দুজনের মধ্যে সম্পর্কটা বেশ উষ্ণই। কিন্তু স্নায়ুক্ষয়ী ফাইনালের পর প্রচারমাধ্যমে গুজব, দুজনের মধ্যে সম্পর্কে নাকি ফাটল ধরেছে। জোকোভিচ গত সপ্তাহেই অভিযোগটা উড়িয়ে দিয়েছিলেন। এবারও মারে বলছেন, এসব নিয়ে একটু বেশি বেশিই লেখালেখি হচ্ছে। সেই ম্যাচে প্রথম দুই সেটের নিষ্পত্তিই হয়েছিল টাইব্রেকারে। প্রথমটি জিতেছিলেন মারে, জোকোভিচ পরেরটি। পরের দুই সেটে মারে অবশ্য পাত্তাই পাননি। শরীরের ওপর ধকল যাওয়ায় কোর্টে বারবারই বিরতি নিতে হচ্ছিল জোকোভিচকে। মারে অভিযোগ করেছিলেন, ওটা ছিল অভিনয়। সেই দাবি থেকে এবার সরে এলেন এই ব্রিটিশ টেনিস খেলোয়াড়, ব্যাপারটা দেখছেন খেলোয়াড়ি দৃষ্টিকোণ থেকে। মুখে না হয় তা বলছেন, মন থেকে বলছেন তো? এএফপি।	1
শেমের লজ্জা ২০১১ বিশ্বকাপে তিন ম্যাচে তিনবার ব্যাট করে তিনবারই প্রথম বলে আউট হয়েছেন শেম এনগোচে	1
ঢাকা বিভাগের রান-বন্যা প্রথম ম্যাচে রনি তালুকদার, রকিবুল হাসান ও তাইবুর পারভেজ। দ্বিতীয় ম্যাচে রনি ও আবদুল মজিদ। এবার রনি-মজিদের সঙ্গে যোগ হলেন শুভাগত হোম চৌধুরী। তিন ম্যাচেই আট সেঞ্চুরি, ঢাকা বিভাগ প্রতিপক্ষকে ভাসাচ্ছে রানের বন্যায়। বরিশালের বিপক্ষে প্রথম ম্যাচে ৫ উইকেটে ৬৫১ রানে ইনিংস ঘোষণার পর ঢাকা মহানগরের বিপক্ষে ৫২৫। এবার বিকেএসপিতে বর্তমান চ্যাম্পিয়নদের ইনিংস ঘোষণা ৫ উইকেটে ৬১৬ রান তুলে। আগের দুই ম্যাচ ইনিংসে জেতা ঢাকার সামনে এবারও ইনিংস ব্যবধানে জয়ের হাতছানি। আজ শেষ দিনে চট্টগ্রামের শেষ ৪ উইকেট তুলে নিলেই হয়। দ্বিতীয় ইনিংসে ৬ উইকেটে ২৪৫ রান তোলা চট্টগ্রামকে ইনিংস হার এড়াতে করতে হবে আরও ২১৬ রান। ৪ উইকেটে ৫১৮ রান নিয়ে দিন শুরু করা ঢাকা বিভাগ আরও ৯৮ যোগ করে ইনিংস ঘোষণা করে। শুভাগত পেয়েছেন প্রথম শ্রেণির ক্যারিয়ারের ষষ্ঠ সেঞ্চুরি। ৪৬১ রানে পিছিয়ে থেকে দ্বিতীয় ইনিংস শুরু করা চট্টগ্রাম শূন্যতেই হারিয়ে ফেলে ২ উইকেট। তৃতীয় উইকেটে ইরফান শুক্কুর ও তাসামুল হক যোগ করেন ১৮৭ রান। ইরফান করেছেন ৭৪ রান ও তাসামুল ১১৪। চট্টগ্রাম এই দুই ব্যাটসম্যানকে হারিয়েছে ২ ওভারের মধ্যে ১ রান তুলতেই। বিকেএসপির ২ নম্বর মাঠে ফলোঅনে পড়েছে সিলেট। প্রথম ইনিংসে ৩২৪ রান করা সিলেট দ্বিতীয় ইনিংসে কোনো উইকেট না হারিয়ে তুলেছে ৪২ রান। রাজশাহীর প্রথম ইনিংসের চেয়ে এখনো ১১৬ রানে পিছিয়ে দলটি। সিলেটের প্রথম ইনিংসে ৫ উইকেট নিয়ে প্রথম শ্রেণির ক্রিকেটে ১০০ উইকেটের মাইলফলক ছুঁয়েছেন রাজশাহীর বাঁহাতি স্পিনার সানজামুল ইসলাম। ফতুল্লায় ক্যারিয়ার-সেরা বোলিং করেছেন ইলিয়াস সানি। জাতীয় দলের বাইরে থাকা এই বাঁহাতি স্পিনার ৭৩ রান দিয়ে তুলে নিয়েছেন বরিশালের ৭ উইকেট। সানি এর আগে ২০০৮ সালে ঢাকা বিভাগের হয়ে ৭৯ রানে ৭ উইকেট নিয়েছিলেন সিলেটের। বিনা উইকেটে ১৪১ রানে শুরুর দিনে বরিশাল প্রথম ইনিংসে অলআউট হয়েছে ২৬১ রানে। ১৬১ রানে হারিয়েছিল তারা প্রথম উইকেট। মিরপুরে খুলনার বিপক্ষে ৩১৫ রানে এগিয়ে আছে রংপুর। সংক্ষিপ্ত স্কোর খুলনা-রংপুর, মিরপুর রংপুর: ৩১০ ও ৯০ ওভারে ২১৮/৮ (তানভীর ৮৩, ধীমান ৬১, আরিফুল ২২; মোস্তাফিজ ৪/৩৩, জিয়া ১/২৮, মুরাদ ১/৫২, রাজ্জাক ১/৬৫)। খুলনা ১ম ইনিংস: ২১৩ । ঢাকা মহানগর-বরিশাল, ফতুল্লা ঢাকা মহানগর: ৪০০ ও ৪৫ ওভারে ১৯৩/৪ (সাদমান ৬৯*, আসিফ ৫৩, মেহরাব ৩০*, মারুফ ২৪; নুরুজ্জামান ১/১১, আল আমিন ১/৩২, নাসুম ১/৩৩, সোহাগ ১/৪৩)। বরিশাল ১ম ইনিংস: ৮২ ওভারে ২৬১ (শাহরিয়ার ৯১, সাঈফ ৬৩, সোহাগ ৩২, আল আমিন ২৬; ইলিয়াস ৭/৭৩, শহীদ ২/৪৬, রেজা ১/৬৮)। রাজশাহী-সিলেট, বিকেএসপি-২ রাজশাহী ১ম ইনিংস: ৪৮২। সিলেট ১ম ইনিংস: ১০৯.২ ওভারে ৩২৪ (অলক ৮২, রোমান ৭৮, সাদিকুর ৫৬, রাহাতুল ২৮, এনামুল ২০; সানজামুল ৫/৮৪, ফরহাদ হোসেন ২/৪৫, সাকলাইন ২/১১৪, মুক্তার ১/৬৩) ও ২য় ইনিংস: ১৩ ওভারে ৪২/০ (ইমতিয়াজ ২৫*, সায়েম ১৫*)। ঢাকা বিভাগ-চট্টগ্রাম, বিকেএসপি-৩ চট্টগ্রাম: ১৫৫ ও ৮১ ওভারে ২৪৫/৬ (তাসামুল ১১৪, ইরফান ৭৪, সাইফউদ্দিন ২৩*, নাজিমউদ্দিন ২২*; মোশাররফ ৩/৬৮, সাব্বির ১/২৩, তাইবুর ১/২৯)। ঢাকা বিভাগ ১ম ইনিংস: ১৪০.৩ ওভারে ৬১৬/৫ ডি. (রনি ২০১, শুভাগত ১১৯, মজিদ ১১৩, রকিবুল ৮৯, তাইবুর ৫০*; নাঈম জু. ২/৬৮, মেহেদী ১/১৫৫, ইউনুস ১/১২২)।	1
এক ম্যাচেই বিদায় শেখ রাসেলের শেখ রাসেল ক্রীড়াচক্রের এএফসি কাপ অভিযান শেষ প্রথম ম্যাচেই। তাজিক ক্লাব খাইর ভাহদাতের কেড়ে নিয়েছে ঢাকার দলটির সিঁড়ি ভেঙে ওপরে ওঠার স্বপ্ন। তাজিকিস্তানের মাটিতেই কাল খাইরের কাছে শেখ রাসেল হেরেছে ১-০ গোলে। এমিলি, জাহিদ ও হেমন্ত ব্যস্ত ছিলেন জাতীয় দলে খেলা নিয়ে। গুরুত্বপূর্ণ এই তিন খেলোয়াড় যেতে পারেননি দলের সঙ্গে। মিঠুন চৌধুরী ও তপু বর্মণকে শেষ মুহূর্তে কোচ লোডভিক ডি ক্রুইফ ছাড়তে বাধ্য হলেও শেখ রাসেল ছিল ক্ষয়িষ্ণু শক্তির এক দলই। তাজিক লিগের রানার্সআপ দলের সঙ্গে তারা পেরে উঠবে না, সেটি ছিল অনুমেয়ই। স্বাগতিক দল ম্যাচের একমাত্র গোলটি করল ২২ মিনিটে, গোলদাতা ডিফেন্ডার হাসান রুস্তমভ। ম্যাচে ফিরতে হাতে সময় ছিল অনেক। কিন্তু ঢাকার দলটি হেরেই ফিরছে দেশে। ২০১২-১৩ মৌসুমের প্রিমিয়ার লিগে চ্যাম্পিয়ন হওয়ার সুবাদে শেখ রাসেল সুযোগ পেয়েছিল গত বছর এএফসি চ্যালেঞ্জ কাপে। ওই প্রতিযোগিতায় চূড়ান্ত পর্বে ওঠে তারা, সেটিরই পুরস্কার হিসেবে এবারও পেয়েছে এএফসি কাপে খেলার সুযোগ। তাজিক দলটির সঙ্গে জিতলে ১৭ জানুয়ারি লেবাননে ম্যাচ ছিল, কিন্তু তা আর খেলা হচ্ছে না। প্রথম ম্যাচই থামিয়ে দিয়েছে সব।	1
এগিয়ে আসতে পারে সাফ পূর্ব সূচি অনুযায়ী এ বছর ডিসেম্বরে ভারতে হওয়ার কথা সাফ ফুটবল টুর্নামেন্ট। ভারতেই টুর্নামেন্টটি হচ্ছে এতে কোনো সংশয় নেই। কিন্তু সময় একটু হেরফের হতে পারে। বছরের শেষ দিকে ভারতের ঘরোয়া টুর্নামেন্ট আইএসএল, সেটির সূচি ঠিক থাকলে ডিসেম্বরে সাফ ফুটবল কীভাবে হবে সেটা বড় প্রশ্ন। গত বছর টুর্নামেন্টটির প্রথম আসর হয়েছে ১২ অক্টোবর থেকে ২০ ডিসেম্বর পর্যন্ত। আগামী বছরও এই সময়ে টুর্নামেন্টটি হওয়ার কথা। কাজেই সাফের জন্য সময় বের করা তখন কঠিনই। তা ছাড়া ভারতের নিজস্ব অনেক আয়োজন আছে। সাফ তারা ডিসেম্বরে করতে পারবে কি না, করলে কখন করবে, ভেন্যু কোন শহর সেসব প্রশ্ন খোদ নবনিযুক্ত সাফ সাধারণ সম্পাদক আনোয়ারুল হক হেলালের। গত সপ্তাহে দিল্লি গিয়ে সাফের সবকিছু বুঝে নিয়েছেন বিদায়ী সাফ সাধারণ সম্পাদক আলবার্তো কোলাসোর কাছ থেকে। ঢাকা ফিরে সেই অভিজ্ঞতার কথা জানালেন বাফুফের এই সাবেক সাধারণ সম্পাদক, ‘ডিসেম্বরে সাফ হবে নাকি আরও আগেই হবে, সে ব্যাপারে ভারত ভাবছে। সময় বের করে জুনের দিকে এটি করা যায় কি না, এ ব্যাপারটিও ভারতের শীর্ষ ফুটবল কর্মকর্তাদের মাথায় আছে।’ ভেন্যুও ঠিক হয়নি সাফের। টুর্নামেন্টের বর্তমান চ্যাম্পিয়ন আফগানিস্তান সাফ থেকে বের হয়ে মধ্য এশিয়ায় নাম লিখেয়েছে। তবে হেলাল বললেন, ‘আমি যতদূর জানি, আফগানিস্তানের ২০১৫ সাফে খেলার কথা। কিন্তু খেলেব কি না নিশ্চিত নই। ব্যাপারটা পরিষ্কার হতে হবে দ্রুতই। কারণ, সাফের স্পনসর প্রতিষ্ঠান জানতে চেয়েছে আফগানিস্তান এই সাফটা খেলবে কি না।’ আফগানিস্তানের সাফ ছেড়ে দেওয়ার ব্যাপারটা এএফসির সভায় আনুষ্ঠানিক অনুমোদন হওয়ার কথা শিগগিরই। তখনই নাকি জানা যাবে আফগানিস্তান আসন্ন সাফে থাকছে কি থাকছে না। আফগানিস্তান না থাকলেই বাংলাদেশের জন্য ভালো, চ্যাম্পিয়ন হওয়ার পথে একটা বড় বাধা না থাকা তো স্বস্তিরই। তবে পরের সাফ থেকে আফগানরা যে নেই, সেটি না বললেই চলছে।	1
নতুনদের নিয়েই চিন্তা ডি ক্রুইফের বঙ্গবন্ধু গোল্ডকাপের ফাইনালে বাংলাদেশ দলকে তুলে একটা পুরস্কার পেয়ে গেছেন এরই মধ্যে। অলিম্পিক বাছাইপর্বে (অনূর্ধ্ব-২৩) বাংলাদেশ দলের দায়িত্বে থাকছেন লোডভিক ডি ক্রুইফই। ঢাকায় ২৭ মার্চ শুরু ওই পর্বের ‘ই’ গ্রুপে স্বাগতিক দলের গ্রুপসঙ্গী সিরিয়া, উজবেকিস্তান ও ভারত। ডি ক্রুইফ আজ হল্যান্ড যাচ্ছেন। যাওয়ার আগে অলিম্পিক বাছাইয়ের প্রস্তুতির দিকনিদের্শনাও দিয়ে যাচ্ছেন টিম ম্যানেজমেন্টকে। একাদশ সাজানো নিয়ে তাঁর চিন্তা নেই। বেঞ্চের খেলোয়াড়েরাই কোচকে ফেলেছে ভাবনায়, ‘একাদশ নিয়ে ভাবছি না। মূল জাতীয় দলেই আছে ১১ জন অনূর্ধ্ব-২৩ ফুটবলার। ওরা ট্রেনিংয়ের মধ্যেই ছিল এবং আছে। সবাই ফিট ও প্রস্তুত। এদের বাইরের খেলোয়াড়দের নিয়েই চিন্তা আমার।’ অন্যতম গুরুত্বপূর্ণ সদস্য হেমন্ত ভিনসেন্ট বিশ্বাস বঙ্গবন্ধু কাপের ফাইনালের কয়েক মিনিট আগে ওয়ার্মআপে পেশিতে চোট পেয়েছেন, ম্যাচটা তাঁর খেলা হয়নি। এতে অবশ্য দুশ্চিন্তার কিছু দেখছেন না কোচ, ‘ওর চোট গুরুতর নয়। আশা করি দ্রুত সেরে উঠবে।’ ২৮-৩০ জনের প্রাথমিক তালিকা করেছেন ডি ক্রুইফ। এটি ছোট করে আনার দায়িত্ব সহকারী সাইফুল বারীর। ঢাকায় ফিরেই ১৪ মার্চ প্রস্তুতি শুরু করবেন দল নিয়ে। ফিটনেসকেই দল নির্বাচনের অন্যতম পূর্ব শর্ত হিসেবে দেখছেন ডাচ কোচ, ‘যখন বুঝব নতুন সুযোগ পাওয়া ফুটবলারদের সবাই ফিট, তখন তাদের নিয়ে কাজ শুরু করব। ওদের বোঝাব আমরা কোন ধরনের ফুটবল খেলি।’ ফেডারেশন কাপ শুরু কদিন পরই, এরপর পেশাদার লিগ। দল গোছানোর সময় খুব একটা মিলছে না কোচের হাতে। তবে প্রয়োজনে লিগ বন্ধ রেখে সময় বের করে দেওয়ার আশ্বাস ডি ক্রুইফকে দিয়েছেন বাফুফে সভাপতি কাজী সালাউদ্দিন।	1
নিয়তি মেনে নিয়েছেন ডি মারিয়া মাঝরাতে কি দুঃস্বপ্ন দেখে ধড়ফড় করে জেগে ওঠেন অ্যাঙ্গেল ডি মারিয়া? গগনবিদারী চিৎকারে প্রকম্পিত মারাকানা স্টেডিয়াম, হঠাৎ মারিও গোটশে স্থবির করে দিলেন আকাশি-নীলের উচ্ছ্বাস। অক্ষম ডি মারিয়া মাঠের বাইরে থেকে দেখছেন জার্মানদের উল্লাস। কিছু করার নেই, চোটের কারণে চাইলেও যে মাঠে নামতে পারছেন না! ক্যারিয়ারে অনেক কিছু জিতেছেন, আরও অনেক কিছু জিতবেনও। কিন্তু ডি মারিয়ার ওই আক্ষেপ হয়তো কখনোই ঘুচবে না। অনেক আর্জেন্টাইনের আফসোস, বিশ্বকাপে দুর্দান্ত ফর্মে থাকা ডি মারিয়াকে পেলে ফাইনালের ফলটা অন্য রকমও হতে পারত। কিন্তু তিনি নিজেও কি তাই মনে করেন? ফিফাডটকমকে দেওয়া সাক্ষাৎকারে ম্যানচেস্টার ইউনাইটেডের আর্জেন্টাইন উইঙ্গার নিয়তিকেই মেনে নিলেন, ‘হয়তো ঈশ্বরেরই ইচ্ছা ছিল আমি ফাইনালে খেলতে পারব না। সে জন্যই হয়তো আমি ওখানে থাকতে পারিনি। খেলোয়াড়েরা তো নিজেদের সেরাটাই ঢেলে দিয়েছিল। ওই ম্যাচ জেতার অনেক সুযোগ আমরা পেয়েছিলাম, কিন্তু বল যেন ভেতরেই ঢুকতে চাচ্ছিল না। ওরা শুধু দুটি সুযোগ পেয়েছিল—একটা পোস্টে লেগেছিল, আরেকটা গোল হয়ে যায়। এটাই ফুটবল।’ গত বছরটাই অবশ্য এই উইঙ্গারের ঘটনাবহুল গেছে। বিশ্বকাপ ফাইনালে হেরে যাওয়ার অতৃপ্তি যেমন আছে, রিয়াল মাদ্রিদের হয়ে লা ডেসিমা জয়ের অর্জনও আছে গলাগলি করে। মজার ব্যাপার, ডি মারিয়া কিন্তু ফাইনালে হেরে যাওয়ার চেয়ে ওঠাটাকেই দেখলেন বড় করে, ‘অদ্ভুত শোনাতে পারে, কিন্তু বিশ্বকাপ ফাইনালে ওঠাটাকেই আমি গত বছরের স্মরণীয় মুহূর্ত বলব। কখনোই চিন্তা করিনি এ রকম একটা কিছুর অংশ হতে পারত। আমার ক্যারিয়ারেরই সবচেয়ে স্মরণীয় মুহূর্ত এটা।’ জাতীয় দলে খেলার সুবাদে লিওনেল মেসিকে দেখেছেন খুব কাছ থেকে। আবার ক্লাবে ক্রিস্টিয়ানো রোনালদোকে পেয়েছেন সতীর্থ হিসেবে। ডি মারিয়া কাকে এগিয়ে রাখবেন? ২৬ বছর বয়সী উইঙ্গার কূটনৈতিকই হলেন এ ক্ষেত্রে, ‘দেখুন, ওরা কিন্তু পুরোপুরি ভিন্ন ধরনের খেলোয়াড়। লিও প্রতিটা ম্যাচেই দারুণ সব ড্রিবল করে, দু-তিনজনের মধ্যে থেকেও বল নিয়ে বেরিয়ে আসতে পারে। ক্রিস্টিয়ানো নির্ভর করে শক্তির ওপর, দূরপাল্লার শটের ওপর। আমি ফিফা হলে দুটি ব্যালন ডি’অর রাখতাম। একটা ওদের দুজনের জন্য, অন্যটা বাকিদের জন্য।’ মেসির ক্লাব ছাড়ার গুঞ্জনটা বেশ কয়েক দিনই বাতাসে ভেসেছিল। ডি মারিয়া অবশ্য মনে করেন, আর্জেন্টাইন সতীর্থ বার্সেলোনাতেই থেকে যাবেন। তবে হোসে মরিনহোর সঙ্গে পুনর্মিলনের সম্ভাবনা উড়িয়ে দেননি। তার মানে কি মরিনহোকেই বার্সায় দেখছেন ডি মারিয়া! ফিফাডটকম।	1
বার্সার ভিয়ারিয়াল-পরীক্ষা কাঁপিয়েই দিয়েছিল ভিয়ারিয়াল। ন্যু ক্যাম্পে এসে বার্সেলোনার সঙ্গে দুবার এগিয়ে যাওয়া তো বড় ব্যাপারই! শেষ পর্যন্ত লিওনেল মেসির গোলে বার্সা জিতেছে বটে, তবে হলুদ সাবমেরিনরা সেদিন স্বাগতিকদের ঘাম ঝরিয়ে ছেড়েছিল। সেই ম্যাচের ঠিক ১০ দিন পর আজ আবার ন্যু ক্যাম্পে ফিরছে ভিয়ারিয়াল। এবার অবশ্য লিগে নয়, কোপা ডেল রের সেমিফাইনালের প্রথম লেগে মুখোমুখি দুই দল। লুইস এনরিকের স্মৃতিতে ম্যাচটা এখনো টাটকা। ওই ম্যাচের আগে সব প্রতিযোগিতা মিলে ১৮ ম্যাচ অপরাজিত ছিল ভিয়ারিয়াল। বার্সার জন্য ম্যাচটা সহজ হওয়ার কথা নয়। কোচ লুইস এনরিকের কণ্ঠে তাই বাড়তি সতর্কতা, ‘ভিয়ারিয়াল কখনো সেমিফাইনালে ওঠেনি, এটা ওদের জন্য বড় একটা ম্যাচ। দারুণ একটা মৌসুম কাটাচ্ছে ওরা, আমাদের অনেক ভোগাতে পারে।’ গত ২৭ ম্যাচেই প্রতিপক্ষকে অন্তত একটি হলেও গোল দিয়েছে ভিয়ারিয়াল। বোঝাই যাচ্ছে, নিজেদের পোস্টে বল ঢুকতে না দেওয়ার জন্য বার্সা রক্ষণকে অনেক খাটতে হবে। এনরিকে সেটাই মনে করিয়ে দিলেন, ‘কোনো গোল না খাওয়াটা তো খুবই গুরুত্বপূর্ণ, তবে আমাদের চেষ্টা থাকবে ম্যাচটি জেতার।’ তিন দিন আগেই অ্যাথলেটিক বিলবাওকে হারিয়ে মেসিরাও আত্মবিশ্বাস নিয়েই নামবেন। নেইমারের কণ্ঠে সেটারই প্রকাশ, ‘আমরা প্রতিদিন আরও ভালো হচ্ছি, তবে ধারাটা ধরে রাখতে হলে আমাদের আরও খাটতে হবে। এখন আর থামার কোনো সুযোগ নেই।’ এএফপি।	1
দুশ্চিন্তার নাম কোহলি বিশ্বকাপ কড়া নাড়ছে দুয়ারে। ‘উই ওন্ট গিভ ইট ব্যাক’—স্লোগানে ভারতীয় প্রচারমাধ্যম এখন সরগরম। অথচ শিরোপা ধরে রাখার মূল কুশীলবই নিজেকে হারিয়ে খুঁজছেন। এই মুহূর্তে বিরাট কোহলির ফর্মটাই যে ভারতের জন্য বিশাল এক দুশ্চিন্তা! টেস্ট সিরিজে দুর্দান্ত ফর্মে ছিলেন, চারটি সেঞ্চুরিসহ করেছেন ৬৯২ রান। অস্ট্রেলিয়ার মাটিতে ভারতের কোনো ব্যাটসম্যান এক সিরিজে অত রান করতে পারেননি কখনো। অথচ ওয়ানডেতে এসে হঠাৎ করেই যেন খেই হারিয়ে ফেলেছেন। অস্ট্রেলিয়া-ইংল্যান্ডের সঙ্গে ত্রিদেশীয় সিরিজে চার ইনিংসে করেছেন ২৪! প্রস্তুতি ম্যাচে এসেও যেই কে সেই, অস্ট্রেলিয়ার সঙ্গে করেছেন মাত্র ১৮ রান। কাল আফগানিস্তানের সঙ্গে ম্যাচটা হতে পারত নিজেকে ফিরে পাওয়ার উপলক্ষ। এই সুযোগও কাজে লাগাতে পারলেন না কোহলি, আউট হয়ে গেছেন ৫ রান করেই। সর্বশেষ ছয় ইনিংসে সবসুদ্ধ ৪৭ রান করেছেন, ক্যারিয়ারে টানা ছয় ইনিংসে দুই অঙ্কের নিচে এতবার আউট হননি কখনোই। সুরেশ রায়না অবশ্য সিদুরে একদমই মেঘ দেখছেন না। এই বাঁহাতি ব্যাটসম্যান আশাবাদী বিশ্বকাপের নিজেকে ফিরে পাবেন ভারত অধিনায়ক, ‘সে দুর্দান্ত এক ম্যাচ-উইনার। আসল খেলা শুরুর আগেই ফর্মে চলে আসবে।’ রায়নার কথা যেন সত্যি হয়, সে আশাতেই বুক বাঁধছে পুরো ভারত। এনডিটিভি।	1
প্রসাদের বদলি চামিরা অভিজ্ঞতা মোটে একটি আন্তর্জাতিক ম্যাচের। সেই অভিজ্ঞতা নিয়েই দুশমন্ত চামিরা এখন শ্রীলঙ্কার বিশ্বকাপ দলে। ধাম্মিকা প্রসাদের চোট সুযোগ করে দিয়েছে ২৩ বছর বয়স্ক এই পেসারকে। থাকতে পারতেন শামিন্দা এরাঙ্গাও, তবে ২৫টি ‘লিস্ট এ’ উইকেটের মালিককেই বেছে নিয়েছেন শ্রীলঙ্কান নির্বাচকেরা। শ্রীলঙ্কান দলে চামিরার অন্তর্ভুক্তির অনুমোদন দিয়েছে আইসিসি। এর আগে ধাম্মিকা প্রসাদ অনুশীলনে চোট পেয়ে বিশ্বকাপ থেকে ছিটকে যান। আজ শ্রীলঙ্কার দ্বিতীয় প্রস্তুতি ম্যাচে প্রতিপক্ষ জিম্বাবুয়ে। আর ক্রাইস্টচার্চে ১৪ ফেব্রুয়ারি স্বাগতিক নিউজিল্যান্ডের বিপক্ষে ম্যাচ দিয়ে বিশ্বকাপের মূল পর্ব শুরু করবে লঙ্কানরা। ক্রিকইনফো।	1
গ্র্যান্ডমাস্টার্স দাবায় নিয়াজের ড্র চট্টগ্রাম জেলা ক্রীড়া সংস্থা আয়োজিত গ্র্যান্ডমাস্টার্স দাবায় যুগ্মভাবে শীর্ষে ভারতের আন্তর্জাতিক মাস্টার সোমক পালিত ও উজবেকিস্তানের গ্র্যান্ডমাস্টার ভাকিদভ তাহির। ষষ্ঠ রাউন্ড শেষে চার পয়েন্ট দুজনের। সাড়ে তিন পয়েন্ট নিয়ে দ্বিতীয় স্থানে গ্র্যান্ডমাস্টার নিয়াজ মোরশেদ, আবদুল্লাহ আল রাকিব, আন্তর্জাতিক মাস্টার মিনহাজ উদ্দিন ও আবু সুফিয়ান শাকিল। কাল সোমক জিতেছেন। তাহিরের সঙ্গে ড্র করেছেন নিয়াজ। রাকিব হেরে গেছেন।	1
জাতীয় স্কুল হকি জাতীয় স্কুল হকিতে দিনাজপুর অঞ্চল থেকে চূড়ান্ত পর্বে খেলবে দিনাজপুর জিলা স্কুল, কুড়িগ্রাম সরকারি স্কুল, দিনাজপুর পুলিশ লাইনস স্কুল ও রংপুর কেরামতিয়া স্কুল।	1
ছোট ও বড় সবচেয়ে বেশি বয়সে বিশ্বকাপ জিতেছেন কে? ইমরান খান নামটাই সবার আগে মনে পড়ে। পাকিস্তানের অধিনায়ক ১৯৯২ সালে বিশ্বকাপ ট্রফিটা হাতে তুলেছিলেন সবচেয়ে বেশি বয়সী অধিনায়ক হিসেবে। তবে ইমরান নন, সবচেয়ে বেশি বয়সে বিশ্বকাপ জিতেছেন ওয়েস্ট ইন্ডিজের রোহান কানহাই। ১৯৭৫ বিশ্বকাপের ফাইনাল খেলার দিন ১৯৯২ সালে ইমরানের চেয়েও দুই মাসের বড় ছিলেন কানহাই। প্রসঙ্গত, ইমরান-কানহাই দুজনই আন্তর্জাতিক ক্যারিয়ার শেষ করেছেন বিশ্বকাপ জিতে। সবচেয়ে কম বয়সে বিশ্বকাপ জেতা খেলোয়াড় অবশ্য পাকিস্তানেরই। ১৯৯২ সালে আকিব জাভেদের বয়স ছিল ১৯ বছর। ২০ ও ২১ বছর বয়সী দুই পাকিস্তানি মঈন খান ও মুশতাক আহমেদ আছেন এরপরই।	1
হার আইরিশদের কাছেও দর্শকের ভিড় আগের ম্যাচের মতো না হলেও সিডনির ব্ল্যাকটাউন অলিম্পিক পার্ক ওভালে কালও জড়ো হয়েছিল শ পাঁচেক প্রবাসী বাংলাদেশি। কিন্তু তাদেরও ফিরতে হলো হতাশা নিয়েই এবং এবার আরও গভীর হতাশা। মূল বিশ্বকাপে যাওয়ার আগে নিজেদের শেষ প্রস্তুতি ম্যাচে যে আইসিসির সহযোগী সদস্য আয়ারল্যান্ডের কাছে বাংলাদেশ দল হেরে গেছে ৪ উইকেটে! ব্রিসবেনে দুই সপ্তাহের পর সিডনিতেও সপ্তাহ খানেক কেটে গেল বাংলাদেশ দলের। অস্ট্রেলিয়ায় এত আগে গিয়ে থাকার উদ্দেশ্য ছিল সেখানকার কন্ডিশনের সঙ্গে মানিয়ে নেওয়া। সে কাজটা ক্রিকেটাররা কতটা করতে পেরেছেন সেটা তাঁরাই ভালো বলতে পারবেন, তবে পারফরম্যান্সে এখন পর্যন্ত ইতিবাচক কিছু ধরা পড়ছে না। আগের ম্যাচে পাকিস্তানের বিপক্ষে প্রতিরোধ গড়ায় মনে হচ্ছিল আসল টুর্নামেন্ট শুরুর আগে বুঝি তেতে উঠছে বাংলাদেশ দল! কালকের হার সেই ধারণাকে ভুল প্রমাণ করল। ব্রিসবেনে একাডেমি মানের দল ক্রিকেট অস্ট্রেলিয়ার কাছে পর পর দুই ম্যাচে এবং কাল আয়ারল্যান্ডের কাছেও হারে বাংলাদেশ দল বিশ্বকাপ শুরুর আগে মনোবলটা চাঙা করে নিতে পারল না। টসে হেরে ব্যাট করতে নেমে ৪৮.২ ওভারে অলআউট ১৮৯ রানে। ৬ উইকেট হারিয়ে ৪৭তম ওভারেই সে রান টপকে গেছে আইরিশরা। স্কোরকার্ডের ‘হাইলাইটস’ই বলে দিচ্ছে বাংলাদেশের হারের কারণ ব্যাটিং-ব্যর্থতা। সিডনিতে যোগাযোগ করে দলসূত্রে জানা গেল ব্যাটিং-ব্যর্থতার কারণটাও—ব্যাটসম্যানদের অসহিষ্ণুতা। ধৈর্য নিয়ে উইকেটে থিতু হওয়ার চেষ্টা করেননি কেউই। বেশির ভাগ ব্যাটসম্যানই আউট হয়েছেন ভুল শট খেলে। ভালো কথা, ওপেনার এনামুলকে অবশ্য ‘ধৈর্যশীল’ বলতেই হয়। তবে ৭২ বল খেলে কোনো চার-ছক্কা ছাড়া মাত্র ২৫ রান করার ‘ধৈর্য’ এক দিনের ম্যাচের সঙ্গে যায় কি না, সে প্রশ্ন তাঁকে করাই যায়। ৩০ রানের মধ্যে ফিরে গেছেন তামিম, মুমিনুল। তৃতীয় উইকেটে ৫৮ রানের জুটি গড়েছেন এনামুল ও সৌম্য। সর্বোচ্চ ব্যক্তিগত রান ওই সৌম্যের ৫১ বলে ৪৫। বাংলাদেশ ইনিংস নিয়ে এরপর আর বলার মতো একটা কথাই আছে—শেষ ৫ উইকেট পড়েছে মাত্র ৩৫ রানে! দুই পেসার জন মুনি আর ম্যাক্স সরেনসেন ৩ উইকেট করে নিলেও আয়ারল্যান্ডের বোলিং নাকি ছিল খুবই সাদামাটা। সে তুলনায় বাংলাদেশের বোলাররাই বরং ভালো শুরু করেছিলেন। ৭৮ রানের মধ্যে ফেলে দিয়েছিলেন আইরিশদের ৪ উইকেট। কিন্তু ১৮৯ রানের পুঁজি নিয়ে কতক্ষণই বা আর লড়াই করবেন বোলাররা! পঞ্চম উইকেটে জয়েস-বালবার্নির ৫৯ এবং ষষ্ঠ উইকেটে বালবার্নি-কেভিন ও’ব্রায়েনের ৪১ রানের দুটি জুটিতেই জয় দেখা শুরু করে আয়ারল্যান্ড। ক্যানবেরার মানুকা ওভালে ১৮ ফেব্রুয়ারি আফগানিস্তানের বিপক্ষে বিশ্বকাপে নিজেদের প্রথম ম্যাচ খেলবে বাংলাদেশ। কিন্তু চারটি প্রস্তুতি ম্যাচেই হারের পর সে ম্যাচে কতটুকু আত্মবিশ্বাস নিয়ে যেতে পারবে বাংলাদেশ দল? বিশেষ করে শেষ প্রস্তুতি ম্যাচে যখন হারটা আয়ারল্যান্ডের মতো সহযোগী দেশের কাছে!	1
তবু শূন্য থেকে শুরু! কেউ বলবেন, বিশ্বকাপের আগে ‘এ কী কথা শুনি তব’ মাশরাফির মুখে! কারও-বা মনে হতে পারে, বাংলাদেশ অধিনায়কের আরও সাহসী হওয়া উচিত। হতাশায় ভেঙে না পড়ে বুক বাঁধা উচিত আশায়। তা একের পর এক ঘাত-প্রতিঘাতের মধ্য দিয়ে যাওয়া মাশরাফি বিন মুর্তজার চেয়ে এসব কাজ বাংলাদেশ দলের আর কেউ ভালো পারে বলে মনে হয় না। তার পরও ভেতরের হতাশাটা আর কত লুকিয়ে রাখবেন অধিনায়ক! শেষ প্রস্তুতি ম্যাচে আয়ারল্যান্ডের কাছেও হারের পর তাই বলে দিলেন, ‘ফলাফলের দিকে তাকালে জিরো...।’ সিডনির ব্ল্যাকটাউন অলিম্পিক পার্কে কাল ম্যাচ শেষে প্রশ্নটা করেছিলেন এক বাংলাদেশি সাংবাদিক। অনানুষ্ঠানিক দুটি ম্যাচের পর আনুষ্ঠানিক প্রস্তুতি ম্যাচ দুটিতেও হেরেছে বাংলাদেশ দল। বিশ্বকাপের আগে তাহলে প্রস্তুতিটা কেমন হলো? মাশরাফি ওই কথা এরই উত্তরে, ‘ফলাফলের দিকে তাকালে জিরো। অনুশীলনের উদ্দেশ্য ছিল যে যতটুকু পারে নিজেকে প্রস্তুত করবে। সেদিক দিয়ে আমরা নিজেদের কীভাবে তৈরি করতে পেরেছি, তার ফলাফল এখনো কিছুই দেখাতে পারিনি। পাকিস্তানের বিপক্ষে খুব ভালো খেলেও জিততে পারিনি। আর আয়ারল্যান্ডের সঙ্গে খেললাম একেবারেই বাজে।’ অস্ট্রেলিয়ান কন্ডিশনে কীভাবে বোলিং, ব্যাটিং, ফিল্ডিং করতে হবে তা এই কদিনের অনুশীলনে সবাই বুঝে গেছে বলে বিশ্বাস মাশরাফির। কিন্তু সেটিকে কেন কেউ কাজে লাগাতে পারছে না, হতাশাটা তা নিয়েই। প্রস্তুতি ম্যাচে মূল লক্ষ্য ছিল সবাইকে দেখা। প্রতিকূল কন্ডিশনের সঙ্গে কে কেমন মানিয়ে নিতে পারে, সেটা যাচাই করা। কোচের খাতায়, কম্পিউটার বিশ্লেষকের ল্যাপটপে নিশ্চয়ই সেসব টোকা হয়ে গেছে। কিন্তু প্রস্তুতি ম্যাচের পর্ব থেকে শূন্য হাতে বিশ্বকাপে যাওয়াটা দলের জন্য অশুভ লক্ষণই মনে হচ্ছে অধিনায়কের। তার পরও তিনি আছেন ভুল থেকে শেখার আশায়, ‘পাকিস্তানের সঙ্গে জিতলে বেশি ভালো হতো। আয়ারল্যান্ডের বিপক্ষে জিতলেও অন্তত একটা জয় নিয়ে যেতে পারতাম। আমি জানি এটা দলের জন্য ভালো লক্ষণ না। তবে এই হারে সবাই নিশ্চয়ই মর্মাহত। এটা হলে ভালো ফলাফল আসাটা সময়ের ব্যাপার।’ পাকিস্তানের বিপক্ষে ২৪৭ রান মাশরাফিকে দারুণ আশাবাদী করে তুলেছিল। পাকিস্তানের বোলিংয়ের সামনে যেখানে অন্য অনেক দেশের ব্যাটসম্যানেরই সংগ্রাম করতে হয়, সেখানে বাংলাদেশ ব্যাটসম্যানদের আড়াই শর কাছাকাছি রান ভালো কিছু তো অবশ্যই! কিন্তু ঘোর কাটতে সময় লাগল না। পরের ম্যাচেই আয়ারল্যান্ডের বিপক্ষে দুই শর নিচে অলআউট হয়ে ৪ উইকেটে হারের পর সেই মাশরাফিই বলেছেন, ‘আমরা মানসিকভাবে তৈরি হতে পারছি না। আমার মনে হয় কন্ডিশনের সঙ্গে মানিয়ে নেওয়ার চেয়ে বেশি প্রয়োজন মানসিকভাবে প্রস্তুত হওয়া। সেটা করতে না পারলে অনেক ভুগব।’ পরিস্থিতি এমন যে, প্রস্তুতি ম্যাচের হার দলের মনোবল কমাবে না, এমন প্রতিশ্রুতি মাশরাফিও দিতে পারছেন না। এমনকি শেষ দুটি প্রস্তুতি ম্যাচকে দলের সবাই কতটা ‘সিরিয়াসলি’ নিয়েছে, সেটা নিয়েও নাকি চিন্তিত তিনি! অধিনায়ককে তার পরও আশাবাদী হতে হয়। মাশরাফিও শোনালেন, ‘আমরা যে উদ্দেশ্যে এখানে এসেছি, সেটা ঠিক থাকলে আমার বিশ্বাস ভালো কিছু করতে পারব। এ রকম পারফর্ম করলে গুরুত্বপূর্ণ ম্যাচগুলোয় সেটার প্রভাব পড়বে। তবে হাতে আরও চার-পাঁচ দিন সময় আছে। আমার বিশ্বাস, মূল ম্যাচে মানসিক ও শারীরিকভাবে সবাই আরও বেশি প্রস্তুত থাকবে।’ কন্ডিশনের সঙ্গে মানিয়ে নিতে বিশ্বকাপের দুই সপ্তাহ আগেই অস্ট্রেলিয়ায় চলে যাওয়ার পরও কিনা বিশ্বকাপটা শুরু করতে হচ্ছে শূন্য থেকে! এখন একটাই আশা, মাশরাফির বিশ্বাসটা সত্যি হোক। নয়তো...।	1
চোকার তকমা বিভ্রান্তিকর টুর্নামেন্টের এই পর্যায়ে আমি উপভোগ করছি সবকিছু। সবকিছু মানে স..ব..কি..ছু! বিশ্বকাপের বিশেষ তোয়ালে থেকে শুরু করে লোকের মুখে হাসি, সবকিছু। বিশ্বকাপ নিয়ে লোকের যা উচ্ছ্বাস ও রোমাঞ্চ, পেশাদার ক্রিকেটার হিসেবে দারুণ লাগছে এ মুহূর্তে। সংবাদমাধ্যমে বিশ্বকাপ উত্তেজনা অবশ্য শুরু হয়ে গেছে বেশ আগেই। সেটাই হওয়ার কথা, তাদের কাজের ধরনটা আমি বুঝি। অনুমান, ভবিষ্যদ্বাণী, ধারণা তাই শুরু হয়ে গেছে কোনো দলের বিপক্ষে কে কেমন করবে, ফেবারিট কারা, আন্ডারডগই বা কোন দল। এবং অতি অবশ্যই, বারবারই উঠে আসছে কোন দল চোকার্স! অনেক দিন ধরেই এই ‘চোকার’ শব্দটি দক্ষিণ আফ্রিকা ক্রিকেটের সঙ্গী। আমার কাছে ব্যাপারটি হতাশার চেয়ে লাগে বিস্ময়কর, এমনকি আরও বেশি বিভ্রান্তিকর। ১৯৯৯ বিশ্বকাপের ওই দল কী করেছিল, সেটার ফল কেন এই প্রজন্মের ক্রিকেটারদের বইতে হবে? আরও আগে, ১৯৯২ বিশ্বকাপের কথা না হয় না-ই বললাম! আমি তো মাত্র একটি বিশ্বকাপেই খেলেছি, গতবার। কোয়ার্টার ফাইনালে আমরা হেরেছিলাম আগ্রাসী, ক্ষুধার্ত ও তেতে থাকা এক নিউজিল্যান্ড দলের কাছে। ক্রিকেটে এটা হতেই পারে। ব্যস! যা-ই হোক, সংবাদমাধ্যম এই হাড্ডি বারবার চিবুতে ভালোবাসে এবং এটা আমাকে বিন্দুমাত্রও বিচলিত করে না। আর এই ভাবনা আমার টুর্নামেন্ট উপভোগে কোনো রকম প্রভাব ফেলবে না। জানি, এর মধ্যেই ছোট-বড় সব দলকে নিয়ে অনেক পূর্বধারণা শুরু হয়ে গেছে। অনেক অনেক তত্ত্ব, মতবাদও উড়ে বেড়াচ্ছে বাতাসে। ভারতের কথাই ধরুন। সবাই বলাবলি করছে ভারত দুর্দান্ত ব্যাটিং দল, কিন্তু অস্ট্রেলিয়ান কন্ডিশনে ওদের বোলিং নখদন্তহীন। এ ধারণার প্রথম ভাগ খুবই সত্যি, ভারতের ব্যাটিং দারুণ। কিন্তু বোলিং এত হেলা করার মতো নয় মোটেও। ওদের বোলাররাও নিজেদের দিনে যথেষ্ট কার্যকরী হতে পারে। এত সহজেই ভারত শিরোপা হাতছাড়া করবে না নিশ্চিতভাবেই। অস্ট্রেলিয়া অন্যতম ফেবারিট, যদিও চোট ওদের খুব ভোগাচ্ছে। মাইকেল ক্লার্কের ফিটনেস আর নেতৃত্ব নিয়ে আলোচনাটাও চলছে প্রতিদিন, যেটি ওদের মনোযোগে ব্যাঘাত ঘটাতে পারে। আরও অনেকের মতো নিউজিল্যান্ড দলটিকে আমারও দারুণ মনে ধরেছে। সব দিক থেকে পরিপূর্ণ একটি দল। অনেকগুলো অলরাউন্ডার, জেনুইন ফাস্ট বোলার, তিন-চারজন অসাধারণ ব্যাটসম্যান। সঙ্গে স্পিনে ‘চিরতরুণ বুড়ো’ ড্যান ভেট্টোরি তো আছেই, যেকোনো সময়ের মতোই কার্যকর। নিউজিল্যান্ডকে হারাতে হলে, খুব ভালো খেলেই হারাতে হবে। আমি সবচেয়ে বেশি রোমাঞ্চিত নিজেদের সম্ভাবনা নিয়ে। নিউজিল্যান্ডের মতো আমরাও সব দিকে প্রায় পূর্ণ দল। হ্যাশ (হাশিম আমলা) ও এবি-কে (ডি ভিলিয়ার্স) নিয়ে নতুন করে আর কী বলব! শুধু ওদের রেকর্ডের দিকে তাকানোই যথেষ্ট। এই দুজনের সঙ্গে কুইন্টন ডি কক, ফাফ ডু প্লেসি, জেপি ডুমিনি ও ডেভিড মিলারকে নিয়ে অসাধারণ ব্যাটিং লাইনআপ আমাদের। মরনে মরকেল ও ভারনন ফিল্যান্ডারকে নিয়ে গড়া নতুন বলের আক্রমণ টুর্নামেন্টের অন্যতম সেরা। এরপর আমি মনে হয় খুব একটা খারাপ নই! স্পিনে থাকবে ইমরান তাহির, প্রয়োজনে জেপি। আমাদের হারাতে হলেও, খুব খুব ভালো খেলে হারাতে হবে!	1
বাংলাদেশকে স্কটল্যান্ডের বার্তা গ্রুপ ‘এ’-তে স্কটল্যান্ডের বিপক্ষে বাংলাদেশের জয়কে ধরেই অনেকে হয়তো হিসাব কষছেন বাকি ম্যাচগুলোর। কিন্তু তারা যে মোটেও সহজ প্রতিপক্ষ নয়, বার্তাটা আরও একবার দিল স্কটিশরা। আয়ারল্যান্ডকে ১৭৯ রানে হারানোর পর এবার ওয়েস্ট ইন্ডিজকেও প্রায় হারিয়ে দিয়েছিল স্কটল্যান্ড! ৩১৪ রান তাড়ায় জয়টা হাতের মুঠো থেকে ফেলে দিয়েছে স্কটিশরা। শেষ ২ ওভারে ৪ উইকেট হাতে রেখে প্রয়োজন ছিল ১৪ রান। আন্দ্রে রাসেলের ৪৯তম ওভারে ২ উইকেটে এসেছে ২ রান। ৪৪ বলে ৬৬ রানের ঝোড়ো ইনিংস খেলা রিচি বেরিংটনের রানআউটের ক্ষতিটা পূরণ করতে পারেনি স্কটল্যান্ডের লোয়ার অর্ডার। হেরেছে ৩ রানে। এমসিজিতে দিনেশ রামদিনের ৮৮ আর ড্যারেন সামির ১৭ বলে ৩৬ রানের ঝোড়ো ইনিংসে ৩১৩ রান করে ক্যারিবীয়রা। কোয়েতজার ও ম্যাকলিওড উদ্বোধনী জুটিতে স্কটল্যান্ডকে এনে দেন ৭৫ রান। এরপর সুলিমান বেন জোড়া ধাক্কা দেন স্কটিশদের, ২০ রানের মধ্যে হামিশ গার্ডিনার ও ম্যাট মাচানকে ফেরান তিনি। সেখান থেকেই কাইল কোয়েতজারের প্রতিরোধ। তবে ১০৬ বলে ১৪ চারে ৯৬ রান করে তিনি যখন ফিরলেন, জয় তখনো ১৩০ রান দূরে। লক্ষ্য কাছে চলে আসে বেরিংটন-ঝড়ে। ষষ্ঠ উইকেটে উইকেটরক্ষক ম্যাথু ক্রসকে নিয়ে ৫৩ বলে তোলেন ৮৬ রান। ৪৮তম ওভারের শেষ বলে ক্রসকে আউট করে জুটি ভাঙেন রোচ। এরপর ফেরেন বেরিংটন, পথ হারান সতীর্থরাও। ৭ রানেই নেই ৪ উইকেট! শুরুতে কোয়েতজার, আর শেষের দিকে বেরিংটন। আশা জুগিয়েছিলেন বড় কিছুর, কিন্তু দুজনের কেউই শেষ করে আসতে পারেননি। স্কটল্যান্ডও থেমে গেছে ‘ক্যারিবীয়-বধ’ থেকে হাতছোঁয়া দূরত্বেই। রয়টার্স, ক্রিকইনফো।	1
লড়াইটা র‌্যাঙ্কিংয়েও রাত ভোর হলেই বিশ্বকাপ। ওয়ানডে ক্রিকেটের শ্রেষ্ঠত্বের লড়াইয়ে ১৪ দল। লড়াইটা র‍্যাঙ্কিং টেবিলেও। ভারত বর্তমান চ্যাম্পিয়ন, কিন্তু স্বাগতিক অস্ট্রেলিয়া নামছে ৫০ ওভারের ক্রিকেটের এক নম্বর দল হিসেবে। সর্বশেষ আইসিসি র‌্যাঙ্কিংয়ে চারবারের চ্যাম্পিয়নদের রেটিং পয়েন্ট ১২০। ৬ পয়েন্ট পেছনে থেকে ভারত দুইয়ে। র‌্যাঙ্কিংয়ের প্রথম আটটি দলের মধ্যে পয়েন্টের ব্যবধান মাত্র ২৬। প্রতি ম্যাচের পরেই হালনাগাদ হবে র্যাঙ্কিং, তাই উত্থান-পতনে ভরপুরই হতে যাচ্ছে র্যাঙ্কিংয়ের লড়াইটা। অষ্টম স্থানের ওয়েস্ট ইন্ডিজের (৯৪) চেয়ে অনেকটা পিছিয়ে নয়ে থাকলেও বাংলাদেশ (৭৫) বেশ এগিয়েই আছে জিম্বাবুয়ের (৫৩) চেয়ে। সাকিব আল হাসানের সৌজন্যে অলরাউন্ডার র্যাঙ্কিংয়ের এক নম্বর জায়গাটাও বাংলাদেশের। তবে শ্রীলঙ্কার অ্যাঞ্জেলো ম্যাথুস ও তিলকরত্নে দিলশানের সঙ্গে ইঁদুর-দৌড়ে নামতে হচ্ছে সাকিবকে। ব্যাটিংয়ে সবার ওপরে দক্ষিণ আফ্রিকার এবি ডি ভিলিয়ার্স। অধিনায়কের ঠিক পেছনেই হাশিম আমলা। সেরা ২০ ব্যাটসম্যানের সবাই আছেন এবারের বিশ্বকাপে। কিন্তু নেই র‌্যাঙ্কিংয়ের সেরা দুই বোলার সাঈদ আজমল ও সুনীল নারাইন। এই দুজনের চেয়ে ২০ ও ১০ পয়েন্ট পিছিয়ে থাকা দক্ষিণ আফ্রিকান ফাস্ট বোলার ডেল স্টেইনের সামনে তিন থেকে এক নম্বরে ওঠার সুযোগ। তথ্যসূত্র: আইসিসি।	1
নড়বড়ে নব্বই নব্বইয়ের চৌকাঠে পা রেখে কেন হাঁটু কাঁপাকাঁপি শুরু হয় ব্যাটসম্যানদের? পুরোটা সময় দুর্দান্ত খেলেও কেন সেঞ্চুরির কাছাকাছি এসে খোলসের ভেতর ঢুকে যান অনেকে? ক্রিকেটে বহুল চর্চিত ‘নার্ভাস নাইন্টিজ’ বা নড়বড়ে নব্বই কথাটা তো এমনি এমনিই আসেনি। তবে কুইন্সল্যান্ড ইউনিভার্সিটি অব টেকনোলজির গবেষণার পর এটা বোধ হয় বৈজ্ঞানিক স্বীকৃতিই পেয়ে যাচ্ছে। অস্ট্রেলিয়ার এই বিশ্ববিদ্যালয়ের এক গবেষণা বলছে, নব্বইয়ের ঘরে গিয়ে ব্যাটসম্যানের স্ট্রাইক রেট কমে যায় ৪৫ শতাংশ। আউট হওয়ার সম্ভাবনাও হয়ে পড়ে দ্বিগুণ। ১৯৭১ থেকে ২০১৪ পর্যন্ত সব ওয়ানডের তথ্য-উপাত্ত বিশ্লেষণ করা হয়েছে ওই গবেষণায়। বিশ্ববিদ্যালয়ের অধ্যাপক লিওনেল পেজ মনে করিয়ে দিয়েছেন জানা কথাটাই, সেঞ্চুরির কাছাকাছি এলে ব্যাটসম্যানদের ঝুঁকি নেওয়ার হার একদমই কমে যায়। স্নায়ুচাপও বাড়ে সেই সঙ্গে। এএফপি।	1
স্কটিশ পোশাক লাল-কালো ডোরাকাটা পোশাকটা স্কটল্যান্ডের বহু পুরোনো ঐতিহ্য। দেশটির জাতীয় পোশাকও এটি, নাম ‘টার্টান’। বিশ্বকাপে তো তা পরে মাঠে নামার উপায় নেই, তবু স্কটিশরা চেয়েছিল নিজেদের জার্সিতে এর একটা ছাপ রাখতে। তাই বিশেষ একধরনের ‘টার্টানের’ নকশাও করা হয়ে গিয়েছিল। কথা ছিল, ওটা পরা হবে জার্সির সঙ্গে। কিন্তু সম্ভবত ‘টার্টান’ ছাড়াই বিশ্বকাপ শুরু করতে হচ্ছে স্কটিশদের। স্কটল্যান্ড থেকে চীন ঘুরে পোশাকটি অস্ট্রেলিয়ায় আসার কথা ছিল জাহাজে। কিন্তু পোশাকের কাজ এখনো শেষ না হওয়া জাহাজ আসতে কয়েক দিন দেরিই হচ্ছে। অথচ আজকালের মধ্যেই নিউজিল্যান্ড চলে যাওয়ার কথা স্কটল্যান্ডের। সেখানে নিউজিল্যান্ডের সঙ্গে প্রথম ম্যাচে অন্তত ওই পোশাকটা পরতে পারছেন না স্কটিশ খেলোয়াড়েরা, এটা একরকম নিশ্চিতই। পরের ম্যাচগুলোয় পেলেই হয়! রয়টার্স। 	1
আফগানরা চ্যাম্পিয়ন! কে জিতবে এবারের বিশ্বকাপ? সম্ভাব্য চ্যাম্পিয়ন হিসেবে আপনার সুদূর কল্পনাতেও হয়তো আফগানিস্তান নেই। ‘ইকরামে’র বাজি আফগানদের পক্ষেই! হয়তো ভাবছেন, এই ইকরামটা আবার কে! ইকরাম নিউজিল্যান্ডের এক রোবট। ১৪টি অংশগ্রহণকারী দেশের পতাকা রাখা হয়েছিল তার সামনে, সে তুলেছে প্রথম বিশ্বকাপ খেলতে আসা আফগানিস্তানের পতাকা। তার মানে চ্যাম্পিয়ন আফগানিস্তান। নিজের রোবটের এমন কাণ্ডে তার প্রোগ্রামার এডুয়াল স্যানডোভালও কম বিস্মিত হননি, ‘অবশ্যই এটা অভাবনীয়। তবে ক্রিকেটে অপ্রত্যাশিত ফলাফল তো হতেই পারে।’ ইকরামের অনুমান সত্য হলে কিন্তু কপাল পুড়বে বাজিকরদের। আফগানিস্তানের বিপক্ষে তাদের বাজির দর যে ১০০০-১! এএফপি। 	1
একাদশী মাইক ডেনেস থেকে এউইন মরগান—১১ বিশ্বকাপে ১১ অধিনায়ক নিয়ে খেলতে এল ইংল্যান্ড।	1
স্বপ্নালু কিউইদের সামনে শ্রীলঙ্কা ২৩ বছর...দীর্ঘ ২৩ বছর পর মার্টিন ক্রোর চোখে আবার খেলা করছে স্বপ্ন! স্মৃতির আয়নায় তাকানো যাক ১৯৯২ বিশ্বকাপের সেমিফাইনালে। ইডেন পার্কের ড্রেসিংরুমের সামনে বসে মার্টিন ক্রো। স্তব্ধ, নির্বাক। শূন্যদৃষ্টিতে তাকিয়ে সামনে। সব হারিয়ে ফেলার হতাশায় যেন অসাড়। অসাধারণ ব্যাটিং আর নেতৃত্বে দলকে তুলেছিলেন সেমিফাইনালে। সেখানেও দল ছিল ফেবারিট। কিন্তু ইনজামাম-উল-হক নামের এক তরুণ কিউদের স্বপ্ন কেড়ে নিয়ে খুলেছিলেন নিজেদের স্বপ্নের দুয়ার। সেই যে ক্রোর চোখ থেকে হারিয়ে গেল স্বপ্ন, হারিয়ে গেল নিউজিল্যান্ডের ক্রিকেট থেকেও। প্রায় দুই যুগ পর আবার কিউইদের চোখে ঝিলিক দিচ্ছে স্বপ্ন। বরাবরের ‘ডার্ক হর্স’ দল এবার অন্যতম ফেবারিট। স্বপ্নাতুর ক্রো উত্তরসূরিদের বলছেন, ‘উজ্জীবিত হও ’৯২ বিশ্বকাপের চেতনায়!’ রাগবির দেশে ক্রিকেটের জোয়ার ঠিক না বইলেও তীব্র হয়েছে ঢেউ। সেটা দেখে রোমাঞ্চিত টিম সাউদি বলছেন, ‘দারুণ লাগছে এত জনসমর্থন দেখে। বিশ্বকাপ হলো গোটা দেশকে পাশে পাওয়ার সুযোগ। ২০১১ রাগবি বিশ্বকাপে দেশের মাটিতে শিরোপাজয়ের পর আমরা দেখেছিলাম উচ্ছ্বাসের জোয়ার। ক্রিকেট দিয়েও আমরা করতে চাই তেমন কিছু।’ বাংলাদেশ সময় কাল ভোরে অল ব্ল্যাকদের ছোঁয়ার অভিযান শুরু ব্ল্যাক ক্যাপদের। সামনে শ্রীলঙ্কা। সাম্প্রতিক ফর্মে ফেবারিট নিউজিল্যান্ড। দুই দলের সিরিজ শেষ হলো মাত্রই, নিউজিল্যান্ড জিতেছে ৪-২-এ। কিউইরা পরে ২-০-তে হারিয়েছে পাকিস্তানকে, প্রস্তুতি ম্যাচে উড়িয়ে দিয়ে দক্ষিণ আফ্রিকা। শ্রীলঙ্কা সেখানে প্রস্তুতি ম্যাচে দক্ষিণ আফ্রিকার কাছে হেরেছে, হেরে গেছে এমনকি জিম্বাবুয়ের কাছেও। তবে শ্রীলঙ্কা হলো কুংফু-কারাতে সিনেমার নায়কের মতো, শত আঘাতে জর্জরিত হয়েও শেষ পর্যন্ত যে টিকে থাকে। কিংবা পুরোনো সেই নকিয়া ফোনের মতো, বারবার হাত থেকে পড়ে যেটির স্ক্রিন আর নানা জায়গায় ফাটল, রং চটে গিয়ে বোঝার উপায় নেই সত্যিকারের চেহারা। কিন্তু কাজ করে যাচ্ছে ঠিকমতোই! নতুন শতাব্দীর শ্রীলঙ্কা বড় মঞ্চের বড় দল। ফাইনাল খেলেছে গত দুটি ওয়ানডে বিশ্বকাপ, দুটি টি-টোয়েন্টি বিশ্বকাপেই। এমনিতে উদ্বোধনী দিনে ম্যাচ দুটি। দুই চিরপ্রতিদ্বন্দ্বীর লড়াই, মেলবোর্নে খেলা বলে অস্ট্রেলিয়া-ইংল্যান্ড ম্যাচ নিয়ে ক্রিকেট বিশ্বের আগ্রহ বেশিই। তবে আগে শুরু হচ্ছে বলে এবারের বিশ্বকাপের প্রথম ম্যাচ ক্রাইস্টচার্চে এই নিউজিল্যান্ড-শ্রীলঙ্কা লড়াই। শহরের ঐতিহ্যবাহী ভেন্যু ল্যাঙ্কাস্টার পার্ক চার বছর আগে ভূমিকম্পে চরম ক্ষতিগ্রস্ত হওয়ার পর এই বিশ্বকাপ সামনে রেখে তৈরি হয়েছে হ্যাগলি ওভাল। এই ম্যাচ দিয়ে শুরু জয়াবর্ধনে-সাঙ্গাকারার শেষের শুরুও। বিশ্বকাপ দিয়ে ওয়ানডেকে বিদায় জানাচ্ছেন সাঙ্গাকারা, আন্তর্জাতিক ক্রিকেটকে জয়াবর্ধনে। ফর্ম বিপরীত হলেও দুই দলের মিলের শেষ নেই। অভিজ্ঞতা ও তারুণ্যের দারুণ সমন্বয় দুই দলেই, দু-তিনজন দারুণ পেস বোলিং অলরাউন্ডারের পাশাপাশি আছে অভিজ্ঞ স্পিনার। দুই দলেই একটু অস্বস্তি ওপেনিং নিয়ে। মূল পার্থক্যটা পেস বোলিংয়ে। যেখানে কিউইদের সমস্যা, কাকে রেখে কাকে খেলানো হবে। শ্রীলঙ্কা কিনা মালিঙ্গার সঙ্গীদের খুঁজে পেতে হয়রান! তবে হার না-মানা মানসিকতা দুই দলেরই চিরন্তন অভ্যাস। জমজমাট ম্যাচের রসদ তাই প্রস্তুত। বাংলাদেশের দর্শকেরা সকালে ঘুম থেকে উঠে খেলা দেখতে চাইলে মিস করতে পারেন রোমাঞ্চের অনেকটাই। খেলা শুরু কিন্তু বাংলাদেশ সময় শনিবার ভোর ৪টায়! তথ্যসূত্র: ক্রিকইনফো, এএফপি। মুখোমুখিনিউজিল্যান্ড–শ্রীলঙ্কা ম্যাচ নিউজিল্যান্ড শ্রীলঙ্কা টাই/পরি. মোট ৮৯ ৪১ ৪০ ১/৭ নিউজিল্যান্ডে ৩৪ ২১ ১১ ০/২ বিশ্বকাপে ৯ ৩ ৬ ০/০ ১৫২৯ সবচেয়ে বেশি রান সাঙ্গাকারার ৭৪ সবচেয়ে বেশি উইকেট মুরালিধরনের ১৭০ সর্বোচ্চ ইনিংস রনকির ৫/৯ সেরা বোলিং মুরালিধরনের নিউজিল্যান্ডকে শ্রীলঙ্কা প্রথমবার হারায় বিশ্বকাপেই, ১৯৮৩ বিশ্বকাপে শ্রীলঙ্কা জিতেছিল ৩ উইকেটে। ১৯৯২ বিশ্বকাপের পর শ্রীলঙ্কাকে আর হারাতে পারেনি নিউজিল্যান্ড। হেরেছে টানা ৫টি বিশ্বকাপ ম্যাচ! গত দুটি বিশ্বকাপেই নিউজিল্যান্ডকে সেমিফাইনাল থেকে বিদায় করেছে শ্রীলঙ্কা। নিউজিল্যান্ডের বিপক্ষে আজ ৫০তম ওয়ানডে খেলবেন জয়াবর্ধনে। শ্রীলঙ্কার বিপক্ষে সবচেয়ে বেশি ম্যাচ খেলা কিউই ড্যানিয়েল ভেট্টোরি, ৩৫টি। 	1
আকরামের টোটকা এবি ডি ভিলিয়ার্স, ডেভিড ওয়ার্নার, গ্লেন ম্যাক্সওয়েল। সময়ের সেরা তিন বিস্ফোরক ব্যাটসম্যান। ভিলিয়ার্স কদিন আগেই ওয়ানডেতে ৩১ বলে দ্রুততম সেঞ্চুরির রেকর্ড গড়েছেন ওয়েস্ট ইন্ডিজের সঙ্গে, ম্যাক্সওয়েল ও ওয়ার্নারও প্রস্তুতি ম্যাচে সেঞ্চুরি করেছেন। সাবেক পাকিস্তানি অধিনায়ক ওয়াসিম আকরাম বলছেন, এই তিনজন বিশ্বকাপেও জ্বলবেন, ‘আমি নিশ্চিত ম্যাক্সওয়েল, ওয়ার্নার, ডি ভিলিয়ার্স বিশ্বকাপেও জ্বলে উঠবে। এ তিনজন ম্যাচ বের করে নিয়ে যাওয়ার ক্ষমতা রাখে। দর্শকদের কাছেও তাদের ব্যাটিং রোমাঞ্চকরই হবে।’ তাঁদের বিপক্ষে বোলিংয়ের কৌশলটাও বাতলে দিয়েছেন ইতিহাসের অন্যতম সেরা এই বাঁহাতি পেসার, ‘আমি হলে সব সময় রান আটকানোর বদলে তাদের আউট করতে চাইতাম। তারা যত বেশি উইকেটে থাকবে, ততই সমস্যা তৈরি করবে।’ কাজটা চ্যালেঞ্জের হলেও তাঁদের আউট করতে হলে কী করতে হবে, সেই টোটকাও বাতলেছেন, ‘বলকে পিচ করাও আর সুইং করাও।’ ফেবারিট হিসেবে দুই আয়োজকের সঙ্গে দক্ষিণ আফ্রিকার নাম বলেছেন ’৯২-এর ফাইনালের ম্যাচসেরা, ‘অস্ট্রেলিয়া, নিউজিল্যান্ড, দক্ষিণ আফ্রিকা কয়েক মাস ধরেই ধারাবাহিক। আর স্বাগতিকদের তো পরিচিত আবহাওয়ায় খেলার সুবিধাও আছে। আমার কাছে এরাই ফেবারিট।’ বিশ্বকাপের এবারের ফরম্যাট দলগুলোকে টুর্নামেন্টে টিকে থাকার বাড়তি সুযোগ দেবে বলে মনে করেন তিনি, ‘প্রথম দু-একটি ম্যাচ হারলেও দলগুলো ফেরত আসার সুযোগ পাবে। এই ফরম্যাটটাই এমন। অবশ্য কোয়ার্টার ফাইনাল থেকে আপনাকে নির্দিষ্ট দিনগুলোতেই ভালো করতে হবে।’ এএফপি।	1
প্রথম ম্যাচে নেই ক্লার্ক নির্ধারিত সময় ২১ ফেব্রুয়ারি। বিশ্বকাপে খেলতে হলে ওই দিন বাংলাদেশের সঙ্গে ম্যাচের আগেই ফিট হতে হবে মাইকেল ক্লার্ককে। এর মধ্যে অস্ট্রেলিয়ান অধিনায়ক গ্রেড ক্রিকেট খেলেছেন, ক্রিকেট অস্ট্রেলিয়া একাদশের হয়ে বাংলাদেশের বিপক্ষে খেলেছেন প্রস্তুতি ম্যাচও। সংযুক্ত আরব আমিরাতের সঙ্গে অস্ট্রেলিয়ার প্রস্তুতি ম্যাচে ৬৪ রানের পাশাপাশি ২ ওভার বোলিংও করেছেন। তবে অস্ট্রেলিয়ার কোনো তাড়াহুড়ো নেই অধিনায়ককে নিয়ে। ইংল্যান্ডের সঙ্গে প্রথম ম্যাচেও তাই নামছেন না ক্লার্ক। কোচ লেম্যান বলছেন, ‘ওর ফেরা নিয়ে আমি খুশি। কিন্তু আমরা আমাদের পরিকল্পনাতেই স্থির থাকব। সে বাংলাদেশের বিপক্ষেই মাঠে নামবে। দারুণ একটা সপ্তাহ অপেক্ষা করছে ওর সামনে।’ ক্লার্ককে অবশ্য এখনো কিছু ফিটনেস পরীক্ষা দিতে হবে। চোটের কারণে জেমস ফকনারও খেলবেন না প্রথম ম্যাচে। এএফপি।	1
মোদির শুভেচ্ছা ‘ক্যাপ্টেন কুলকে সর্বোত্তম শুভকামনা। জানপ্রাণ দিয়ে খেলে, ঠিকঠাক নেতৃত্ব দিয়ে ভারতকে গর্বিত করো। তোমাকে চিনি বলেই বলছি আমি নিশ্চিত তুমি পারবেই।’ টুইটার বার্তাটা অধিনায়ক মহেন্দ্র সিং ধোনির জন্য, জানিয়েছেন ভারতের প্রধানমন্ত্রী নরেন্দ্র মোদি। আজ বাদে কাল দল যখন নেমে পড়ছে বিশ্বকাপ ধরে রাখার মহারণে কোনো সরকারপ্রধান শুভেচ্ছা জানাতেই পারেন। তবে মোদি চমকে দিয়েছেন একই সঙ্গে ভারতের ১৫ সদস্যকেই ভিন্ন ভিন্ন শুভেচ্ছা জানিয়ে। কাল সন্ধ্যায় কয়েক মিনিটের ব্যবধানেই টুইটগুলি আপলোড হয়েছে মোদির অফিশিয়াল টুইটার অ্যাকাউন্টে। টুইটগুলোয় কোন খেলোয়াড়ের কী ভূমিকা সেটাও উল্লেখ করেছেন। অলরাউন্ডার রবীন্দ্র জাদেজাকে ‘স্যার জাদেজা’ বলতেও ছাড়েননি, ‘কে স্যার জাদেজার ভক্ত নয়?’ রোববার চিরপ্রতিদ্বন্দ্বী পাকিস্তানের বিপক্ষে ম্যাচ দিয়েই বিশ্বকাপ অভিযান শুরু করছে ভারত। ক্রিকইনফো। 	1
পৃষ্ঠপোষক ছাড়াই ফেডারেশন কাপ আর্থিক পৃষ্ঠপোষকতা ছাড়াই ১৬ ফেব্রুয়ারি শুরু ফেডারেশন কাপ। বঙ্গবন্ধু স্টেডিয়ামে ওই দিন উদ্বোধনী ম্যাচ খেলবে মোহামেডান ও রহমতগঞ্জ। গ্রুপ পর্বে প্রতিদিন দুটি ম্যাচ। চার গ্রুপের সেরা আট দল উঠবে কোয়ার্টার ফাইনালে। সেমিফাইনাল ১ ও ২ মার্চ, ফাইনাল ৫ মার্চ। বাফুফে ভবনে কাল হয়ে গেল মৌসুম শুরুর এই টুর্নামেন্টের ড্র। ‘এ’ গ্রুপে শেখ জামালের সঙ্গী বিজেএমসি ও ফেনী সকার। ‘বি’ গ্রুপে মুক্তিযোদ্ধা, শেখ রাসেল, উত্তর বারিধারা। ‘সি’ গ্রুপে আবাহনী, ফরাশগঞ্জ, চট্টগ্রাম আবাহনী। ‘ডি’ গ্রুপে মোহামেডান, ব্রাদার্স, রহমতগঞ্জ।	1
ফুটবলে আট ধাপ অগ্রগতি বঙ্গবন্ধু গোল্ড কাপের ৯ ম্যাচের মাত্র একটিই ছিল ফিফাস্বীকৃত পূর্ণাঙ্গ আন্তর্জাতিক ম্যাচ। সেই ম্যাচে শ্রীলঙ্কাকে ১-০ গোলে হারানোর পুরস্কারটা নগদেই পেল বাংলাদেশ। ২৬টি রেটিং পয়েন্ট যোগ হয়েছে বাংলাদেশের নামের পাশে, যা কাল প্রকাশিত সর্বশেষ ফিফা র্যাঙ্কিংয়ে আট ধাপ এগিয়ে দিয়েছে লাল-সবুজের দলকে। মামুনুলদের বর্তমান অবস্থান ১৫৭তম। এশিয়ায় ৩০তম। দক্ষিণ এশিয়ার দলগুলোর মধ্যে বাংলাদেশের পরই ভারত ও পাকিস্তান। দুই দেশই যুগ্মভাবে ১৭১তম স্থানে। শ্রীলঙ্কা ১৭৩, নেপাল ১৮০, ভুটান ২০৯। দক্ষিণ এশিয়ায় বাংলাদেশের ওপরে মালদ্বীপ (১৩৫)। আফগানিস্তান ১৪৪তম। র্যাঙ্কিংয়ের শীর্ষে জার্মানি, দুইয়ে আর্জেন্টিনা, ছয়ে ব্রাজিল।	1
ফাইনালে চোখ বার্সার মার্সেলিনো রাতটাকে বলছেন বিভীষিকা। কিন্তু কী এমন হয়েছে যার জন্য ভিয়ারিয়াল কোচ পরশুর রাতটা ভুলে যেতে চাইবেন। পরশু বার্সেলোনার কাছে কোপা ডেল রের সেমিফাইনালের প্রথম লেগে ৩-১ গোলে হেরেছে তো বটেই, চোটে পড়েছেন ব্রুনো ও জিওভান্নি দস সান্তোসের মতো গুরুত্বপূর্ণ দুজন খেলোয়াড়ও। গত সাত বছরে পঞ্চমবারের মতো কোপা ডেল রের ফাইনালে খেলার স্বপ্ন বার্সা এখন আঁকতেই পারে! নেইমার পেনাল্টি থেকে গোল করলে স্বপ্নটা আরও রঙিনই হতো। ৭১ মিনিটে লিওনেল মেসিকে ফেলে দেওয়ায় পেনাল্টি দিয়েছিলেন রেফারি। অ্যাটলেটিকোর সঙ্গে পেনাল্টি মিস করাতেই হয়তো মেসি সুযোগটা দিয়েছিলেন নেইমারকে। কিন্তু ব্রাজিলিয়ান ফরোয়ার্ডের দুর্বল কিকটা ঠেকিয়ে দেন ভিয়ারিয়াল গোলরক্ষক সার্জিও আসেনজো। অবশ্য বার্সার জয় ততক্ষণে মোটামুটি নিশ্চিতই হয়ে গেছে। ৪১ মিনিটেই মেসির গোলে এগিয়ে যায় বার্সেলোনা। তবে ৪৮ মিনিটে সমতা ফেরান ভিয়ারিয়ালের ম্যানুয়েল ট্রাইগুয়েরস। এক মিনিট পরই আন্দ্রেস ইনিয়েস্তা আবার এগিয়ে দেন বার্সাকে, ৬৪ মিনিটে জেরার্ড পিকে হেডে গোল করে ন্যু ক্যাম্পকে ভাসিয়েছেন উচ্ছ্বাসে। ইংলিশ প্রিমিয়ার লিগে উইলিয়ানের শেষ মুহূর্তের গোলে এভারটনকে হারিয়েছে চেলসি। স্টোক সিটির সঙ্গে ৪-১ গোলের বড় জয় পেয়েছে ম্যানচেস্টার সিটি। জোড়া গোল করেছেন সার্জিও আগুয়েরো, অন্য দুটি জেমস মিলনার ও সামির নাসরির। বার্নলির সঙ্গে ম্যানচেস্টার ইউনাইটেডের জয়টা ৩-১ গোলের। ক্রিস স্মলিংয়ের জোড়া গোলের পর পেনাল্টি থেকে গোল করেছেন রবিন ফন পার্সি। এএফপি।	1
কোহলিতে আস্থা টেন্ডুলকারের অনেকেই বিরাট কোহলির মাঝে খোঁজেন শচীন টেন্ডুলকারের ছায়া। অনেকে দেখতেও পান সেই ছায়া। ওয়ানডে ক্রিকেটে এর মধ্যেই যা করে ফেলেছেন, ওই বয়সে তা করতে পারেননি এমনকি টেন্ডুলকারও। সেই ওয়ানডেতেই অবশ্য বড় রান পাননি গত কয়েকটা ইনিংস। তবে এ নিয়ে ভাবনার কিছু দেখছেন না স্বয়ং টেন্ডুলকারই। ভারতের ব্যাটিং কিংবদন্তির মতে, বিশ্বকাপে ঠিকই আলো ছড়াবেন কোহলি। উত্তরসূরিকে নিয়ে বিশ্বকাপের সবচেয়ে বেশি রান করা ব্যাটসম্যান ও এবারের বিশ্বকাপ দূতের মূল্যায়ন, ‘কোহলি অসাধারণ। ওর সবচেয়ে বড় শক্তি হলো, পরিস্থিতি খুব ভালো পড়তে পারে। সেই সঙ্গে কন্ডিশন, পিচের সঙ্গেও খুব দ্রুত মানিয়ে নেয়। নিজের খেলাটাও খুব ভালো জানে। এবং দ্রুত ঠিক করে ফেলে কখন কীভাবে ব্যাট চালাতে হবে।’ টাইমস অব ইন্ডিয়া।	1
আনসার পদক পেলেন ওঁরা বাংলাদেশ আনসারের বিভিন্ন বিভাগে অবদানের জন্য প্রতিবছরই দেওয়া হয় রাষ্ট্রপতি আনসার সেবা পদক। এবার এই পদক পেলেন ৯৭ জন। তার মধ্যে ক্রীড়াঙ্গনের সাতজন। সফিপুর আনসার একাডেমিতে কাল অন্যদের সঙ্গে ক্রীড়াঙ্গনের পুরস্কারপ্রাপ্তদেরও পদক পরিয়ে দেন প্রধানমন্ত্রী শেখ হাসিনা। সাতজন খেলোয়াড় হলেন ভারোত্তোলক বিদ্যুৎ কুমার রায়, ফাহিমা আক্তার ময়না; কাবাডি খেলোয়াড় শাহনাজ পারভীন মালেকা; হ্যান্ডবল খেলোয়াড় আকরাম হোসেন; জুডোকা নুরুন্নাহার, কল্পনা আক্তার ও নিখিল সাংমা।	1
অধিনায়ক ১৯৭৫, ১৯৭৯, ১৯৮৩। ইতিহাসের প্রথম তিনটি বিশ্বকাপ ক্রিকেটই ক্লাইভ লয়েডের নেতৃত্বে খেলেছে ওয়েস্ট ইন্ডিজ। সবচেয়ে বেশি বিশ্বকাপে দলকে নেতৃত্ব দেওয়ার লয়েডের রেকর্ডটা টিকে আছে এখনো। তবে ওয়েস্ট ইন্ডিজকে টানা দুটি বিশ্বকাপ জেতানো অধিনায়ক সঙ্গী পেয়েছেন আরও চারজনকে—পাকিস্তানের ইমরান খান (১৯৮৩, ১৯৮৭, ১৯৯২), ভারতের মোহাম্মদ আজহারউদ্দিন (১৯৯২, ১৯৯৬, ১৯৯৯), নিউজিল্যান্ডের স্টিভেন ফ্লেমিং (১৯৯৯, ২০০৩, ২০০৭) ও অস্ট্রেলিয়ার রিকি পন্টিং (২০০৩, ২০০৭, ২০১১)। তিন বিশ্বকাপে দেশকে নেতৃত্ব দেওয়া আরও দুজন আছেন—অ্যালেক স্টুয়ার্ট (১৯৯২-২০০৩) ও স্টিভ টিকোলো (২০০৩-২০১১)। কিন্তু ইংল্যান্ডের স্টুয়ার্ট ১৯৯২ ও ২০০৩ সালে তিন ম্যাচে ও কেনিয়ার টিকোলো ২০১১ সালে ১ ম্যাচে দলকে নেতৃত্ব দেন মূল অধিনায়কের অনুপস্থিতিতে।	1
বিশ্বকাপ বলেই আছে ইংল্যান্ড যদি এমন হতো যে, দুই দলের শতাব্দীপ্রাচীন প্রতিদ্বন্দ্বিতার ইতিহাস নেই এবং এটি বিশ্বকাপের ম্যাচ নয়। তা হলে এটি নিয়ে একটুও হইচই হতো কি না সন্দেহ। যে ম্যাচের ফল আগাম ঘোষণা করে দেওয়া যায়, সেটি নিয়ে কার আগ্রহ থাকে! অস্ট্রেলিয়ায় খেলা সর্বশেষ ১৫ ম্যাচের ১৩টিতেই হেরেছে ইংল্যান্ড। কদিন আগেই ত্রিদেশীয় সিরিজে টানা তিনবার। তৃতীয়টি ছিল ফাইনাল। যাতে মিচেল জনসনের প্রথম স্পেলেই ঝোড়ো বাতাসে শুকনো পাতার মতো উড়ে গেছে ইংল্যান্ড। এমসিজিতে আজ অস্ট্রেলিয়াই তো জিতবে। আসুন, আমরা বরং ব্যবধানটা নিয়ে আলোচনা করি। না, ব্যাপারটা এত সরল নয়। হয়তো অস্ট্রেলিয়াই জিতবে। আবার না-ও জিততে পারে। দুই রকম সম্ভাবনার কথা শুধু ক্রিকেটের গৌরবময় অনিশ্চয়তার কারণে নয়। আসল কারণ দুটি শুরুতেই বলা হয়েছে। এই দুই দেশের সুদীর্ঘ ক্রিকেট-দ্বৈরথের ইতিহাস, তার চেয়েও বড় কথা এটি বিশ্বকাপ। আগে কী হয়েছে না হয়েছে সবই এখানে অর্থহীন। এউইন মরগান এমনই দাবি করবেন স্বাভাবিক। এমসিজির মহারণে নামার আগে ইংল্যান্ড অধিনায়কের প্রথম কাজই তো অতীত ভুলে দলকে সামনে তাকাতে উজ্জীবিত করা। অথচ মরগান নন, কথাটা বলছেন কি না শেন ওয়ার্ন! ‘বিশ্বকাপে আগের ম্যাচগুলো বা ইতিহাসের কোনো মূল্য আছে বলে আমার মনে হয় না। বিশ্বকাপে চিন্তাভাবনাটাই বদলে যায়। মনে ভয় কাজ করে, “যদি আমরা ওদের কাছে হেরে যাই”!’ কাল সকালে ভিক্টোরিয়া রাজ্য সরকার আয়োজিত এক অনুষ্ঠানে সাংবাদিক আকর্ষণের প্রধান অস্ত্র হিসেবে ব্যবহার করা হলো কিংবদন্তি লেগ স্পিনারকে। সেখানে ওয়ার্ন যা বললেন, ঘণ্টা দুয়েক পর জর্জ বেইলির মুখেও তার প্রতিধ্বনি। গত কিছুদিনের আবহের কারণে ঠিক শুনছি কি না ধন্দে পড়তে হলো সাংবাদিকদের। এই ম্যাচকে ঘিরে দুদলের মনস্তাত্ত্বিক লড়াই চলছে অনেক দিন থেকেই। ত্রিদেশীয় সিরিজের প্রতিটি ম্যাচের আগে-পরে দুদলের খেলোয়াড়েরা যা-ই বলেছেন, মাথায় ছিল বিশ্বকাপের এই ম্যাচ। ফাইনালের পর জশ হ্যাজলউড যেমন ঘোষণা করে দিয়েছিলেন, ‘আমার মনে হয় না ওরা জানে আমাদের কীভাবে হারানো যায়, বিশেষ করে অস্ট্রেলিয়ায়।’ জনসনের তোপে পুড়ে ছাই হয়ে যাওয়ার পরও মরগান সংবাদ সম্মেলনে বিস্ময় ছড়িয়ে বলেছেন, জনসনের বোলিং তেমন কিছুই ছিল না। ইংল্যান্ডের ব্যাটসম্যানরা খারাপ খেলেছে বলেই...। অমন গোহারা হারার পরও স্টুয়ার্ট ব্রড অবলীলায় বলেছেন, বিশ্বকাপের ম্যাচে অস্ট্রেলিয়াই বেশি চাপে থাকবে। মাঠের বাইরেও খেলা চলছে। ইংল্যান্ড দলকে ব্যঙ্গ করে পোস্টার পড়েছে মেলবোর্নের দেয়ালে। গত পরশু বিশ্বকাপের উদ্বোধনী অনুষ্ঠানেও সেটির রেশ। অস্ট্রেলিয়া দলের পেছনের সারিতেই ইংল্যান্ডের খেলোয়াড়েরা। অনুষ্ঠানে সবার আগে হাজির এই দুই দল। তুমুল আড্ডার অফুরন্ত সময়। কিন্তু তা হলো নিজেদের মধ্যেই। দুদলের খেলোয়াড়দের একবার ‘হাই-হ্যালো’ করতেও দেখা গেল না। অথচ কাল সংবাদ সম্মেলনে জর্জ বেইলি ইংল্যান্ডের বিপক্ষে সাম্প্রতিক আধিপত্যকে বড় করে দেখানোর বদলে কি না বলে দিলেন, বিশ্বকাপে ওসবে কিছু আসে যায় না! আজ ব্যাটিংয়ে কেমন করেন, তাতেও নাকি কিছুই আসে যায় না! শুধু এই কথাটা তুলে দিলে ভুল বোঝার অবকাশ থাকে। দেশের মাটিতে বিশ্বকাপ অভিযান শুরুর ম্যাচে অবশ্যই সামনে থেকে নেতৃত্ব দিতে চান। বেইলি কথাটা বললেন ‘কী করলে পরের ম্যাচে দলে জায়গা ধরে রাখতে পারবেন বলে মনে করেন’ প্রশ্নের জবাবে। মাইকেল ক্লার্ক নিশ্চিতভাবেই ফিরছেন বাংলাদেশের বিপক্ষে ম্যাচে। ক্লার্ক ফিরলে তাঁকেই বাদ পড়তে হবে বলে সাধারণ ধারণাটাকে সহাস্যে সমর্থন করলেন বেইলি, ‘এটা তো অজানা কিছু নয়। যা হওয়ার হবে।’ শুধুই নেতৃত্বগুণের জন্য দলে আছেন, ২০১৩ সালে রানের বন্যা বইয়ে দিয়ে এই ধারণা মুছে দিয়েছিলেন। ২২টি ওয়ানডেতে ৬৪.৫৯ গড়ে ১০৯৮ রান। যেটি এনে দিয়েছে অস্ট্রেলিয়ার বর্ষসেরা ওয়ানডে খেলোয়াড়ের স্বীকৃতি। সেই বেইলিই ২০১৪ সালে একেবারে বিবর্ণ। ২৫.৩৭ গড়ের চেয়েও বেশি দৃষ্টিকটু ৭৪ স্ট্রাইক রেট। গত ৮টি ওয়ানডেতে ২৫ পেরোতে পারেননি। দলে জায়গা নিয়ে প্রশ্ন উঠে যাওয়াটাই স্বাভাবিক। উঠেছেও। বেইলি অবশ্য মনে করিয়ে দিলেন, তাঁর ওয়ানডে ক্যারিয়ার বিশ্বের অন্য যে কারও সঙ্গে তুলনা করার মতোই। ভুল দাবি নয়। ৫৬ ম্যাচে ৪১.৭৪ গড়ে ১৯৬২ রান, স্ট্রাইক রেট ৮৬.৬৬। সমান ম্যাচ খেলে অস্ট্রেলিয়ার পক্ষে এর চেয়ে বেশি রান করেছেন মাত্র চারজন-গ্রেগ চ্যাপেল, ম্যাথু হেইডেন, ডেভিড বুন ও রিকি পন্টিং। গত ১৩ মাসের দুরবস্থার পরও শীর্ষে থাকা গ্রেগ চ্যাপেল বেইলির চেয়ে মাত্র ৭১ রান এগিয়ে। ক্লার্ক ফিরলে বাদ পড়াটা ভবিতব্য মেনে নিয়েছেন বলে বেইলির ওপর বরং প্রতিপক্ষ অধিনায়কের চেয়ে চাপ কম। এউইন মরগান বিশ্বকাপে ইংল্যান্ডের হয়ে টস করতে নামার কথা দুই মাস আগেও ভাবেননি। এটাও ভাবেননি যে, সেঞ্চুরি দিয়ে অধিনায়কত্বে ফেরার কয়েক দিন পরই তাঁর ফর্ম এমন আলোচনার বিষয় হয়ে উঠবে। পরের চার ওয়ানডের তিন ইনিংসে দুটিতে শূন্য, অন্যটিতে ২। সর্বশেষ পাকিস্তানের বিপক্ষে প্রস্তুতি ম্যাচেও শূন্য রানে আউট হওয়ার পর জিওফ বয়কটের মতো অনেকে ভালো বোলিংয়ের বিপক্ষে মরগানের সামর্থ্য নিয়ে প্রশ্ন তুলে ফেলেছেন। ম্যাচের আগে দুই অধিনায়কের সঙ্গে আলোচনার মূল বিষয় হয়ে থাকল দর্শক। ক্রিকেট ইতিহাসে সবচেয়ে বেশি দর্শকের রেকর্ড এই এমসিজিরই। গত বছর ভারতের বিপক্ষে বক্সিং ডে টেস্টের প্রথম দিনে ৯২,১১২ দর্শকের সেই রেকর্ড আজ অক্ষুণ্নই থাকবে। কারণ এই ম্যাচে ৯০ হাজারের বেশি দর্শককে জায়গা দেওয়া যাচ্ছে না। তবে ১৯৯২ ফাইনালে বিশ্বকাপের কোনো ম্যাচে সর্বোচ্চ ৮৭,৭৮৯ দর্শকের রেকর্ডটি কাঁপছে ভেঙে পড়ার আশঙ্কায়! মুখোমুখিঅস্ট্রেলিয়া–ইংল্যান্ড ম্যাচ অস্ট্রেলিয়া ইংল্যান্ড টাই পরিত্যাক্ত মোট ১৩০ ৭৬ ৪৯ ২ ৩ অস্ট্রেলিয়ায় ৬৫ ৪৩ ২১ ০ ১ বিশ্বকাপে ৬ ৪ ২ ০ ০ ইতিহাসের প্রথম ওয়ানডে খেলেছিল এই দুই দল। অস্ট্রেলিয়া জিতেছিল ৫ উইকেটে, তবে ৮২ করে ম্যাচসেরা হয়েছিলেন ইংলিশ ওপেনার জন এডরিচ। অস্ট্রেলিয়াতে দুদলের একমাত্র বিশ্বকাপ লড়াইয়ে ইংল্যান্ড জিতেছিল ৮ উইকেটে। ১৯৯২ সালে সিডনির ওই ম্যাচে ৪ উইকেট নেওয়ার পর ফিফটি করেছিলেন ইয়ান বোথাম। এমসিজিতে সর্বশেষ ১০ ম্যাচের ৮টিতেই জিতেছে অস্ট্রেলিয়া। এমসিজিতে ইংল্যান্ডের বিপক্ষে ২১ ম্যাচের ১৫টিই জিতেছে অস্ট্রেলিয়া। একটি ভেন্যুতে কোনো এক দলের বিপক্ষে এর চেয়ে বেশি জয় আছে অস্ট্রেলিয়ার আর একটিই, সিডনিতে ওয়েস্ট ইন্ডিজকে হারিয়েছে ১৭ বার। ১৬৭* সবচেয়ে বড় ইনিংস রবিন স্মিথের ৬৫ সবচেয়ে বেশি উইকেটে ব্রেট লির ১৫৯৮ সবচেয়ে বেশি রান রিকি পন্টিংয়ের ৭/২০ সেরা বোলিং অ্যান্ডি বিকেলের 	1
আইরিশদের ইংলিশ-হতাশা ২০০৬ সালে স্কটল্যান্ডের এইরে আয়ারল্যান্ডের হয়ে অভিষেক হলো তিন তরুণ তুর্কির—নিয়াল ও’ব্রায়েন, উইলিয়াম পোর্টারফিল্ড, এউইন মরগান। ৯৯ রান করে রানআউট হয়ে সেঞ্চুরিবঞ্চিত হলেন মরগান। পরের বছর জ্যামাইকার কিংস্টনে বিশ্বকাপে নিজেদের প্রথম ম্যাচে আয়ারল্যান্ডের প্রতিপক্ষ জিম্বাবুয়ে। বিশ্বকাপ দেখল তৃতীয় টাই। এরপর পাকিস্তানকে বধ করে সুপার এইটে আয়ারল্যান্ড। সেখানে আইরিশদের শিকার বাংলাদেশ। নিজেদের প্রথম বিশ্বকাপেই দুটি টেস্ট খেলুড়ে জাতিকে হারানো, ক্যারিবীয় বিশ্বকাপ অনেক মধুর অনুভূতিই দিল আইরিশদের। ২০১১ বিশ্বকাপে কেভিন ও’ব্রায়েনের অবিশ্বাস্য এক সেঞ্চুরিতে কুপোকাত হলো ইংল্যান্ড। সময়ের পরিক্রমায় উপস্থিত আরেকটি বিশ্বকাপ, ‘২০০৭-এর গাঢ় সবুজ রঙের বদলে এবার হালকা সবুজ জার্সি পরবে আইরিশরা। সেই তিন তরুণের একজন পোর্টারফিল্ড এবার অধিনায়ক, উইকেটরক্ষকের দায়িত্বটা নিয়াল ও’ব্রায়েনের। আর এউইন মরগান পরবেন গাঢ় নীল রঙের পোশাক, তাতে আবার থাকবে সিংহের থাবার ছাপ! আইরিশ সমুদ্র পেরিয়ে মরগান যে এবার ইংলিশ অধিনায়ক! বহুজাতিক হিসেবে একটা পরিচিতি আছে ইংল্যান্ডের। আইরিশদের জন্যও তাদের অবারিত দ্বার। গত ১০ বছরে তিনজন আইরিশ খেলেছেন ইংলিশদের হয়ে। এড জয়েস আবার ফিরে গেছেন আয়ারল্যান্ডে, বয়ড র্যাঙ্কিনের অভিষেকটা ঠিক জুতসই হয়নি, ইংলিশ দলে নিজেকে হারিয়ে খুঁজছেন এখন। কিন্তু মরগানের কাঁধেই চেপেছে ইংল্যান্ডের দায়িত্ব। ঘরের ছেলেকে পরের হয়ে খেলতে দেখে কেমন লাগে আইরিশদের? উত্তরটা দিয়েছেন আয়ারল্যান্ডের প্রধান নির্বাচক অ্যালান লুইস নিজেই, ‘বিষয়টা ভাবলে তো একটু অস্বস্তি লাগেই। যদি এউইন (মরগান) আর বয়ড (র্যাঙ্কিন) এখনো আমাদের থাকত! অবশ্য এড (জয়েস) এখন আমাদেরই।’ আফসোস করেন, কিন্তু মরগানের প্রতি শুভকামনা আইরিশদের সব সময়ই আছে বলেও জানিয়েছেন সাবেক এই আইরিশ অধিনায়ক, ‘মরগানের যেমন সামর্থ্য তাতে সর্বোচ্চ পর্যায়ে ক্রিকেট খেলা থেকে তাকে আমি বঞ্চিত করতে চাইব না। আমি নিজেও এমনই করতাম, আর সত্যি বলতে কী, প্রতিটি আইরিশই তার ভালো চায়। এটা একটা দারুণ গল্প, একই সঙ্গে আবার হতাশারও। আমরা আমাদের খেলোয়াড়দের ফেরত চাই, এটাই আমাদের পরবর্তী করণীয়।’ হয়তো জয়েসের মতো মরগানকেও একদিন ফিরে পাবে আয়ারল্যান্ড। তবে এবারের বিশ্বকাপে আয়ারল্যান্ড যদি আবারও কোনো রূপকথার জন্ম দেয়, নিশ্চিত করেই তাতে থাকবেন না। মরগান এখন ইংলিশদের, এর আগে কখনো কোনো ইংলিশ অধিনায়ক যা করতে পারেননি, মরগানের কাঁধে যে এবার সেই দায়িত্ব! ক্রিকইনফো, এএফপি।	1
এবারই সবচেয়ে উন্মুক্ত বিশ্বকাপ দীর্ঘ প্রতীক্ষার পালা শেষ। শ্রীলঙ্কান দলের সবাই এখন শনিবার হ্যাগলি ওভালে নিউজিল্যান্ডের সঙ্গে উদ্বোধনী ম্যাচের দিকে তাকিয়ে। কিউইরা সম্প্রতি অনেক ভালো ক্রিকেট খেলছে, স্বাগতিক হিসেবে তাদের বাড়তি একটা উদ্দীপনাও থাকবে। কাজটা আমাদের জন্য কঠিন হলেও আমরা রোমাঞ্চিত। গত কয়েক সপ্তাহে আমাদের প্রস্তুতিটা ঠিক আদর্শমানের হয়নি। বোলারদের ফিটনেস নিয়ে সমস্যা আছে। আমরা যেভাবে চাই, ঠিক সেভাবে খেলতে পারিনি। কিন্তু সাম্প্রতিক অবস্থা থেকে শিক্ষা নেওয়ার মতো অভিজ্ঞতা আমাদের আছে। আর আমাদের দলটা যথেষ্টই শক্তিশালী। আরও গুরুত্বপূর্ণ ব্যাপার হলো, আইসিসির টুর্নামেন্টগুলোয় আমাদের আত্মবিশ্বাসটা বেশিই থাকে। গত কয়েক বছর খেয়াল করলে দেখবেন, ৫০ অথবা ২০ ওভারের বিশ্ব আসরগুলোয় আমরা সেরা ক্রিকেটটাই খেলেছি। চাপের মধ্যে ভালো খেলতে আমরা পছন্দ করি। এটি আমাদের আত্মবিশ্বাস জোগায়, যা বয়ে নিয়ে নামছি উদ্বোধনী ম্যাচে। লাসিথ মালিঙ্গার ফেরাটা আমাদের জন্য বাড়তি প্রেরণা। বোলিং আক্রমণের সে একটা গুরুত্বপূর্ণ অংশ। ভারত, ইংল্যান্ড, নিউজিল্যান্ডের সঙ্গে সিরিজগুলোয় আমরা তাকে কী মিসটাই না করেছি! সে আমাদের অনেক ম্যাচ জিতিয়েছে, বিশেষ করে ‘ডেথ ওভার’-এ অসাধারণ বোলিং করে। অনেক দিন ক্রিকেটের বাইরে থাকায় আমরা হয়তো তার সেরাটা এখনই পাব না। কিন্তু তাকে ফিরে পাওয়াটাই অনেক। এবারের বিশ্বকাপ অনেক বেশি রোমাঞ্চকর হতে যাচ্ছে। কয়েকটি দল সত্যিকারের জয়ের আকাঙ্ক্ষায় নামবে। সন্দেহ নেই, এটা স্মরণকালের সবচেয়ে উন্মুক্ত একটা টুর্নামেন্ট হবে। স্বাগতিক অস্ট্রেলিয়া, নিউজিল্যান্ডের ওয়ানডে দল অনেক শক্তিশালী। দক্ষিণ আফ্রিকারও ম্যাচ জেতানো অসাধারণ কিছু খেলোয়াড় আছে। আর ভিন্ন কন্ডিশনে খেলার চ্যালেঞ্জটা নেওয়ার মতো অনেক মেধাবী খেলোয়াড় আছে ভারত ও পাকিস্তানের। আমি বলব, ক্রিকেটের জন্য একটা বড় সপ্তাহ অপেক্ষা করছে। অস্ট্রেলিয়া-ইংল্যান্ড, ভারত-পাকিস্তানের ম্যাচগুলো হবে রোমাঞ্চকর। ভারতের ব্যাটিং লাইনআপ অসাধারণ, তাদের ফাস্ট বোলিংও যেকোনো সময়ের চেয়ে অনেক ভালো। কাগজে-কলমে আপনি যতই শক্তিশালী হোন না কেন, এ রকম বড় টুর্নামেন্টে আপনার মাঠের পারফরম্যান্সই আসল। আমরা অবশ্য খুব বেশি ভাবছি না। আমরা ম্যাচ ধরে ধরে এগোতে চাই, মনোযোগ ধরে রাখতে চাই পুরোপুরি। অতীতেও আমরা এমন করে সফল হয়েছি। এবারও তাই করব। আশা করি সফলও হব। (গেম প্ল্যান)।	1
আফগানিস্তানের জয় কোনো সেঞ্চুরি নেই। ফিফটি মাত্র ২টি। আফগানিস্তান-আরব আমিরাতের এই ম্যাচই কিনা দেখল ৬০২ রান! ‘ছোট’ দুই দলের বড় স্কোরের এই প্রস্তুতি ম্যাচে ১৪ রানে জিতেছে আফগানিস্তান। গ্রুপপর্বে বাংলাদেশের প্রতিপক্ষ আফগানিস্তান কাল মেলবোর্নের জাংসন ওভালে প্রথমে ব্যাট করে ৯ উইকেটে ৩০৮ রান করে। সর্বোচ্চ ৫৮ করেন সামিউল্লাহ শেনোয়ারি। রান তাড়া করতে এসে একপর্যায়ে আমিরাত ৩ উইকেটে ২৩৪ রান করলেও জিততে পারেনি। ৪৮.২ ওভারে অলআউট ২৯৪ রানে। ৭০ বলে ১০টি চার ও ২টি ছক্কায় ৮৬ রান করেন খুররম খান। ক্রিকইনফো।	1
আবারও পাকিস্তান! বিশ্বকাপ এখনো শুরুই হয়নি। তার আগেই একদফা নেতিবাচক কারণে খবর হলেন পাকিস্তানের ক্রিকেটাররা। এক-দুজন নয়, একই সঙ্গে আটজন ক্রিকেটার শৃঙ্খলা ভঙ্গ করেছেন। সিডনিতে বন্ধুদের সঙ্গে রাতের খাবার খেতে গিয়েছিলেন শহীদ আফ্রিদি ও আহমেদ শেহজাদসহ আরও ছয়জন। কিন্তু টিম হোটেলে ফিরেছেন টিম ম্যানেজমেন্টের বেঁধে দেওয়া নির্ধারিত সময়ের ৪৫ মিনিট পর। ঘটনাটা এক সপ্তাহ আগের, তবে প্রচারমাধ্যমে এসেছে গত পরশু। দলের মুখপত্র অবশ্য এটা নিয়ে কিছু বলেননি। এএফপির বরাতে জানানো হয়েছে, ‘দোষী’ ক্রিকেটারদের ৩০০ অস্ট্রেলিয়ান ডলার করে জরিমানা করা হয়েছে। আপাতত অল্পের ওপর দিয়েই পার পেয়েছেন আফ্রিদিরা। তবে তাঁদের সতর্ক করে দেওয়া হয়েছে, এই ঘটনার পুনরাবৃত্তি ঘটলে প্রথম ফিরতি ফ্লাইটেই দেশে পাঠিয়ে দেওয়া হবে। আট ক্রিকেটার অবশ্য ক্ষমা চেয়ে প্রতিশ্রুতি দিয়েছেন, এমনটা আর হবে না। কিন্তু দলটা যে পাকিস্তান! ক্রিকইনফো।	1
ব্যতিক্রম ১৯৯৬ বিশ্বকাপ ক্রিকেটের উদ্বোধনী ম্যাচে আয়োজক তিন দেশ ভারত-পাকিস্তান-শ্রীলঙ্কার কেউ নয়, খেলে ইংল্যান্ড ও নিউজিল্যান্ড। বিশ্বকাপ ক্রিকেটের ইতিহাসে ওই একবারই উদ্বোধনী ম্যাচে ছিল না কোনো স্বাগতিক দল।	1
এবার জিতবে পাকিস্তান? ডেল স্টেইন যেমন মানতেই রাজি নন। ১৯৯২, ১৯৯৬ বা ১৯৯৯ বিশ্বকাপের দল কী করেছে বা করতে পারেনি, সেটির কর্মফলে এই প্রজন্মের ক্রিকেটারদেরও কেন চোকার বলা হবে! মাথায় ঢোকে না স্টেইনের। পাকিস্তানি ক্রিকেটারদের অনেকেরও একই কথা মনে হতে পারে। বিশ্বকাপের লড়াইয়ে ভারত এগিয়ে ৫-০-তে। কিন্তু প্রথমবার যাঁরা খেলেছেন, তাঁরা তো শুরু করছেন ০-০ থেকেই! তবে স্টেইনের আপত্তিও যেমন ধোপে টেকে না, পাকিস্তানের নবীন ক্রিকেটাররা ওসব বললেও লাভ নেই। ভারত-পাকিস্তান ম্যাচের আগে ‘৫-০’ তাই বারবার ঘুরেফিরে আসেই। শুধু ওয়ানডে বিশ্বকাপই বা কেন, টি-টোয়েন্টি বিশ্বকাপেও চারবার খেলে ভারতকে একবারও হারাতে পারেনি পাকিস্তান। এবার পুরোনোরা চান এই ইতিহাস বদলে দিতে, নতুনরা চান নতুন ইতিহাস গড়ে যাত্রা শুরু করতে। গত বিশ্বকাপের সেমিফাইনালে হারের পর মন্থর ব্যাটিংয়ের জন্য পাকিস্তানে মুণ্ডুপাত হয়েছিল মিসবাহ-উল-হকের। সময়ের পরিক্রমায় সেই তিনিই এবার অধিনায়ক। দেশবাসীকে শোনাচ্ছেন আশার কথা, ‘আমি জানি না আগের দলগুলো কেন পারেনি। হয়তো ওই ম্যাচের চাপ সামলাতে পারেনি। এবার আমরা সর্বোচ্চ চেষ্টা করব ইতিহাস বদলে দিতে।’ ১৯৯৯ ও ২০০৩ বিশ্বকাপের ভারতের কাছে হেরেছেন শহীদ আফ্রিদি, গত বিশ্বকাপের হারে ছিলেন অধিনায়ক। ভারতের বিপক্ষে খেলেছেন ৬৬ ওয়ানডে। ক্যারিয়ারে সম্ভাব্য শেষবারের মতো ভারতের মুখোমুখি হওয়ার আগে আফ্রিদির কণ্ঠেও আত্মবিশ্বাস, ‘আমার স্থির বিশ্বাস, এবার আমরা ইতিহাস বদলে দিয়ে ভারতকে হারাব। জিততে পারলে দলের মনোবল উঠে যাবে অন্য উচ্চতায়, সামনের পথচলায় যেটি অনুপ্রেরণা জোগাবে প্রবল।’ পেছনে তাকিয়েই শুধু নন, ইউনিস খান ম্যাচটি জিততে চান ভবিষ্যৎ ভেবেও, ‘প্রথম ম্যাচেই ভারতকে হারাতে পারলে এর চেয়ে আদর্শ কিছু হয় না। পরের সব ম্যাচের জন্য সেটি হবে দারুণ অনুপ্রেরণা।’ প্রথম বিশ্বকাপ খেলতে এসেছেন মোহাম্মদ ইরফান। পাক পেস আক্রমণের নেতাও তিনি। ভারতের বিপক্ষে ৪ ওয়ানডেতে নিয়েছেন ৩ উইকেট। নিজ সামর্থ্যে তবু প্রবল আস্থা ৭ ফুট ১ ইঞ্চি লম্বা বাঁহাতি পেসারের, ‘আমি জানি আমার কাছে দলের প্রত্যাশা কতটা। ভারতের বিপক্ষে আগেও পারফর্মও করেছি, এবারও পারব বলে বিশ্বাস।’ সোহেব মাকসুদ ভারতের বিপক্ষে খেলেছেন একটিই ম্যাচ। গত এশিয়া কাপে মিরপুরে সেই ম্যাচে পাকিস্তান জিতেছিল ১ উইকেটে, মাকসুদ করেছিলেন ৩৮ রান। পাকিস্তানের ফিনিশার হওয়ার পথে ধীরে ধীরে এগিয়ে চলা ব্যাটসম্যানের লক্ষ্য এবার আরও বড়, ‘দারুণ হয় যদি আমরা ভারতকে হারাতে পারি আর আমি জয়ে অবদান রাখি সেঞ্চুরি করে!’ গত বিশ্বকাপের সেমিফাইনালে ৫ উইকেট পেয়েছিলেন ওয়াহাব রিয়াজ। দলের হারে পরে মিলিয়ে গিয়েছিল সেই আনন্দ। এবার এই বাঁহাতি পেসারের চাওয়া উপভোগের আনন্দ, ‘গত বিশ্বকাপ সেমিফাইনালের ভালো স্মৃতি আছে আমার, ৫ উইকেট পেয়েছিলাম। কিন্তু দল হেরে গিয়েছিল, নিজের সাফল্য উদ্যাপনই করতে পারিনি। এবারও বল হাতে তেমন কিছু করতে চাই। সতীর্থদের কাছে অনুরোধ, এবার যেন আমার ভালো বোলিং ভেস্তে না যায়!’ অনুরোধ তো নিমিত্তমাত্র। নতুন ইতিহাস গড়ার তাড়না তো পাকিস্তানের সবার এমনিতেই আছে! এএফপি, ক্রিকইনফো।	1
ফিরতে পারতেন হাফিজ! বল করতে পারবেন না জেনেও বিশেষজ্ঞ ব্যাটসম্যান হিসেবেই পাকিস্তান দলে ছিলেন মোহাম্মদ হাফিজ। নিউজিল্যান্ডের সঙ্গে দ্বিতীয় প্রস্তুতি ম্যাচে চোট পেয়েছিলেন, তিন সপ্তাহ থাকতে হতো মাঠের বাইরে। তবে পাকিস্তান ঝুঁকি নেয়নি, তাঁর বদলে দ্রুতই দলে ডাকা হয়েছে ওপেনার নাসির জামশেদকে। বিশ্বকাপ থেকে এভাবে বাদ পড়ে হতাশ হাফিজ জানিয়েছেন, তাঁর চোটটা বড় কিছু ছিল না। সময় পেলে নাকি ফিরতেও পারতেন। অবশ্য বাস্তবতাকেও অস্বীকার করছেন না পাকিস্তানি ওপেনার, ‘বিশ্বকাপ মিস করায় আমি হতাশ। তবে টিম ম্যানেজমেন্ট ভালোর জন্যই নিশ্চয়ই আমাকে বাদ দিয়েছে।’ হাফিজের বক্তব্যকে অবশ্য হালকাভাবে নেয়নি পাকিস্তান ক্রিকেট বোর্ড (পিসিবি)। পিসিবি চেয়ারম্যান শাহরিয়ার খান টিম ম্যানেজমেন্টের কাছে ব্যাখ্যাও চেয়েছেন হাফিজের বিষয়টি পরিষ্কার করতে। এনডিটিভি।	1
ওয়ার্নারের জন্য উত্তপ্ত বাক্যবিনিময়ের জন্য ইদানীং বেশ ‘নাম’ হয়েছে ডেভিড ওয়ার্নারের। ভারতের সঙ্গে টেস্ট সিরিজে দুবার তো জরিমানাই দিতে হয়েছিল অস্ট্রেলিয়ার ব্যাটসম্যানকে। ইংল্যান্ড কি আজ কাঁটা দিয়ে কাঁটা তুলতে চাইবে? স্লেজিং দিয়েই তো এই বাঁহাতি ওপেনারের মনঃসংযোগ নষ্ট করে দেওয়া যায়! ইংলিশ পেসার জেমস অ্যান্ডারসন অবশ্য বলছেন, ওয়ার্নার নিজেই নিজেকে তাতিয়ে দেওয়ার জন্য যথেষ্ট, ‘ওয়ার্নারের সঙ্গে আগের খেলার অভিজ্ঞতা থেকে বলতে পারি, ওকে তাতিয়ে দেওয়ার জন্য খুব বেশি কিছু করার দরকার নেই। আমরা নিজেদের কাজের দিকেই মনোযোগ দেব। আমাদের আসল কাজ ওকে আউট করা, ওকে খেপিয়ে তোলা নয়।’ ইংল্যান্ডের সঙ্গে অবশ্য ওয়ার্নারের আগের ইতিহাসটা আনন্দদায়ক নয়। ২০১৩ অ্যাশেজের সময় এক পানশালায় জো রুটের নাক ফাটিয়ে তুলকালাম ফেলে দিয়েছিলেন! সিডনি মর্নিং হেরাল্ড। 	1
রোডসের অন্য ভূমিকা টেলিভিশনে তো অনেক ক্রিকেটারকেই বিশেষজ্ঞ হিসেবে দেখা যাবে। কেউ ধারাভাষ্য দেবেন, কেউ ম্যাচের আগে-পরে থাকবেন বিশ্লেষকের ভূমিকায়। জন্টি রোডস এঁদের সবার চেয়ে একটু আলাদা। ফিল্ডিংকে নতুন উচ্চতায় তুলে দেওয়া সাবেক দক্ষিণ আফ্রিকান ক্রিকেটার ধারাভাষ্য দেবেন ইন্টারনেটে। ইয়াহু ক্রিকেটের সঙ্গে চুক্তিবদ্ধ হয়েছেন তিনি। ম্যাচ বিশ্লেষণ করবেন, দেবেন নিজের মতামত। এমনকি তাঁকে পাওয়া যাবে লাইভ চ্যাটেও। ক্রিকেটপ্রেমীরা ম্যাচ নিয়ে সরাসরি যেকোনো প্রশ্ন করতে পারবেন রোডসকে। দর্শকদের সঙ্গে এ মিথস্ক্রিয়ার ব্যাপারটা নিয়ে রোমাঞ্চিত রোডস নিজেও, ‘আমি নিজের কথা বলব, ক্রিকেট-অন্তঃপ্রাণ সমর্থকদের কথা শুনব। মিলেঝিলে আমরা দারুণ একটা বিশ্বকাপ কাটাব।’ সুযোগটা পেয়ে রোডস-ভক্ত আর ক্রিকেটপ্রেমীরাও নিশ্চয়ই কম রোমাঞ্চিত নন। ইয়াহু নিউজ। 	1
রাকিব চ্যাম্পিয়ন চট্টগ্রামে গতকাল শেষ হওয়া গ্র্যান্ডমাস্টার্স দাবায় চ্যাম্পিয়ন হলেন আবদুল্লাহ আল রাকিব। এই গ্রান্ডমাস্টার ছয় ম্যাচে পেয়েছেন ৯ পয়েন্ট। উজবেকিস্তানের গ্র্যান্ডমাস্টার ভাকিদভ তাহির সমান পয়েন্ট পেয়ে টাইব্রেকিংয়ে রানারআপ। গ্র্যান্ডমাস্টার নিয়াজ মোরশেদ তৃতীয় (৫.৫)।	1
নতুন ক্রীড়া ওয়েবসাইট অনলাইনে খেলাধুলার খবরভিত্তিক ওয়েবসাইট thedailysports24.com –এর আনুষ্ঠানিক যাত্রা শুরু হলো কাল। বাংলাদেশ অলিম্পিক অ্যাসোসিয়েশন (বিওএ) মিলনায়তনে এর উদ্বোধন করেন বিসিবির সভাপতি নাজমুল হাসান। এটি সম্পাদনা করছেন রফিকুল ইসলাম, উপদেষ্টা সম্পাদক সারোয়ার হোসেন।	1
ভারতেরই জয় দেখছেন গাভাস্কার–চ্যাপেল ইমরান খান-জাভেদ মিয়াঁদাদরা পারেননি। আফসোস থেকে গেছে ওয়াসিম আকরাম, ইনজামাম-উল-হক, শোয়েব আখতারদেরও। ১৯৯২ বিশ্বকাপে সিডনির সেই ম্যাচ থেকে শুরু করে গত বিশ্বকাপে মোহালির সেমিফাইনাল। বিশ্বকাপে ভারতের বিপক্ষে জয় স্বপ্নই রয়ে গেছে পাকিস্তানের কাছে। এবার কি গেরোটা খুলতে পারবে মিসবাহ-উল-হকের দল? সুনীল গাভাস্কার যেমনটা বলছেন, তাতে হতাশাই বাড়বে পাকিস্তানিদের। এবারও পাকিস্তানকে ধোনির দল হারিয়ে দেবে বলেই মনে করেন ভারতীয় কিংবদন্তি, ‘দুই দলই বেশ নড়বড়ে অবস্থায় বিশ্বকাপ শুরু করছে। ভারতের ফর্ম ভালো নয়, সম্প্রতি নিউজিল্যান্ডের কাছে সিরিজ হেরেছে পাকিস্তানও। তবে আমি মনে করি, এ ম্যাচে ভারত এগিয়ে থাকবে অতীত রেকর্ডের কারণে।’ গাভাস্কার ভারতীয়, তিনি নিজের দেশের পক্ষ নিতেই পারেন। তবে পাকিস্তানের সম্ভাবনা দেখছেন না সাবেক অস্ট্রেলিয়ান অধিনায়ক ইয়ান চ্যাপেলও। কেন? শুনুন বড় চ্যাপেলের মুখেই, ‘যদিও পাকিস্তান একবার বিশ্বকাপ জিতেছে। কিন্তু ওই দলটাতে ইমরান, মিয়াঁদাদ, আকরাম, ইনজামামের মতো ম্যাচ উইনার ছিল। এই দলে সে রকম কেউই নেই।’ ফর্ম বিবেচনায় গাভাস্কার দুই দলকেই পাশাপাশি রেখেছেন। তবে চ্যাপেল একটু এগিয়ে রাখছেন ভারতকেই, ‘ধোনির দল গত দুই মাস ধরে অস্ট্রেলিয়ায় খেলছে। ওরা অস্ট্রেলিয়ার বিপক্ষে টেস্ট সিরিজটা জিততে না পারলেও লড়াই করেছে। এ ছাড়া এখানকার কন্ডিশনের সঙ্গে মানিয়ে নিয়েছে ভারতীয় দল। সবকিছু বিবেচনায় তাই ভারতই এই ম্যাচে এগিয়ে।’ বিশ্বকাপের ঠিক আগে জুনায়েদ খানকে হারানোও পাকিস্তানের জন্য বড় ক্ষতি বলে মনে করেন চ্যাপেল। গাভাস্কার অবশ্য জুনায়েদের চেয়ে সাঈদ আজমলের না থাকাটাকে পাকিস্তানের জন্য আরও বড় ক্ষতি বলে মনে করেন, ‘কোনো সন্দেহ নেই, আজমল পাকিস্তান দলের অর্ধেক ছিল। সেরা ফর্মের মুরালিধরন শ্রীলঙ্কার জন্য যতটা গুরুত্বপূর্ণ ছিলেন, পাকিস্তানের জন্য আজমলও তা-ই।’ কাল গাভাস্কার-চ্যাপেলকে ভুল প্রমাণ করে কি নতুন ইতিহাস গড়তে পারবে পাকিস্তান? পিটিআই।	1
নকআউট থেকেই ‘হ-য-ব-র-ল’! গ্রুপ পর্ব পেরোলে বাংলাদেশ কোয়ার্টার ফাইনাল খেলবে কোন ভেন্যুতে, কত তারিখে? শেষ আট পেরিয়ে সেমিফাইনালে উঠলেই বা কোথায় কবে খেলবে বাংলাদেশ? প্রশ্নগুলো সহজ, কিন্তু উত্তর? উত্তরটা সুকুমার রায়ের অমর সৃষ্টি ‘হ-য-ব-র-ল’-এর গেছো দাদাকে খুঁজে পাওয়ার মতোই কঠিন। ওই যে যাকে খুঁজে পেতে ‘আগে হিসেব করে দেখতে হবে, দাদা কোথায় কোথায় নেই; তার পর হিসেব করে দেখতে হবে, দাদা কোথায় কোথায় থাকতে পারে; তার পর দেখতে হবে, দাদা এখন কোথায় আছে। তার পর দেখতে হবে, সেই হিসেব মতো যখন সেখানে গিয়ে পৌঁছবে, তখন দাদা কোথায় থাকবে। তার পর দেখতে হবে...’ আন্তর্জাতিক ক্রিকেট কাউন্সিল (আইসিসি) দুই স্বাগতিক অস্ট্রেলিয়া ও নিউজিল্যান্ডকে সুবিধা দিতেই ঝামেলাটা পাকিয়েছে। কোয়ার্টার ফাইনালে উঠলে অস্ট্রেলিয়া ও নিউজিল্যান্ড নিজের দেশে খেলবে এই নিশ্চয়তা আগেই দেওয়া, এরপর কিছুদিন আগে র্যাঙ্কিং অনুসারে গ্রুপ ‘এ’র অন্য দুটি শীর্ষ দল শ্রীলঙ্কা ও ইংল্যান্ডকেও কোয়ার্টার ফাইনাল ভেন্যু বলে দিয়েছে আইসিসি। দলগুলো ও তাদের সমর্থকেরা যাতে আগেভাগেই পরিকল্পনা করে সফরসূচি ঠিক করতে পারে সেই মহৎ (!) উদ্দেশ্যে নাকি এই পথে হাঁটা। কিন্তু ‘এ’ গ্রুপের বাকি তিন ও ‘বি’ গ্রুপের সাত দল কোয়ার্টার ফাইনাল উঠলে কোথায় খেলবে, সেটা হিসাব করে বের করতেই গলদঘর্ম হতে হবে। দুই স্বাগতিক এবং শ্রীলঙ্কা ও ইংল্যান্ডের কোয়ার্টার ফাইনাল ভেন্যু ও তারিখ চূড়ান্ত। শ্রীলঙ্কা ১৮ মার্চ সিডনিতে, ইংল্যান্ড ১৯ মার্চ মেলবোর্নে, অস্ট্রেলিয়া ২০ মার্চ অ্যাডিলেডে ও নিউজিল্যান্ডের ২১ মার্চ ওয়েলিংটনে কোয়ার্টার ফাইনাল খেলার কথা। তবে এদের যেকোনো একটি দল যদি গ্রুপ পর্ব থেকেই বিদায় নেয়, তাহলে শেষ আটে ওঠা গ্রুপের অন্য দলটি জায়গা নেবে বাদ পড়া দলের। যেমন যদি শ্রীলঙ্কা বাদ পড়ে ও বাংলাদেশ কোয়ার্টার ফাইনালে ওঠে, তাহলে ১৮ মার্চ সিডনিতে খেলবে বাংলাদেশ। অন্যদিকে ‘বি’ গ্রুপের দলগুলোর ভেন্যু ঠিক হবে কোয়ার্টার ফাইনালে তাদের প্রতিপক্ষ কে তার ওপর নির্ভর করে। যেমন, ভারত যদি গ্রুপ ‘বি’র চ্যাম্পিয়ন হয়, তাহলে খেলবে ‘এ’ গ্রুপের চতুর্থ দলের সঙ্গে। শ্রীলঙ্কা যদি ‘এ’ গ্রুপে চতুর্থ হয়, তাহলে ১৮ মার্চ সিডনিতে হবে ভারত-শ্রীলঙ্কা কোয়ার্টার ফাইনাল ম্যাচ। কোয়ার্টার ফাইনাল ও সেমিফাইনালে দলগুলোর সম্ভাব্য ভেন্যু ও ম্যাচের তারিখ আরও বিস্তারিত ব্যাখ্যা করা হলো— কোয়ার্টার ফাইনালে কে কোথায় খেলবে গ্রুপে অবস্থান যাই হোক না কেন সেরা চারে থেকে কোয়ার্টার ফাইনালে উঠলে শ্রীলঙ্কা ১৮ মার্চ সিডনিতে, ইংল্যান্ড ১৯ মার্চ মেলবোর্নে, অস্ট্রেলিয়া ২০ মার্চ অ্যাডিলেডে ও নিউজিল্যান্ড ২১ মার্চ ওয়েলিংটনে খেলবে। দুই স্বাগতিক ও শ্রীলঙ্কা-ইংল্যান্ডের যেকোনো একটি দল বাদ পড়লে এদের জায়গা নেবে শেষ আটে ওঠা গ্রুপের অন্য দলটি। যদি দুই স্বাগতিক ও শ্রীলঙ্কা-ইংল্যান্ডের মধ্যে যদি একাধিক দল বাদ পড়ে, তবে ‘এ’ গ্রুপ থেকে কোয়ার্টার ফাইনালে ওঠা অন্য দলগুলোর মধ্যে গ্রুপে যারা ওপরের দিকে থাকবে, তারা কোয়ার্টার ফাইনালের প্রথম দিকের ম্যাচটি খেলবে। যেমন, যদি অস্ট্রেলিয়া ও ইংল্যান্ড বাদ পড়ে এবং বাংলাদেশ তৃতীয় (এ ৩) ও আফগানিস্তান চতুর্থ (এ ৪) হয়ে কোয়ার্টার ফাইনালে ওঠে, তাহলে বাংলাদেশ ১৯ মার্চ গ্রুপ ‘বি’র দ্বিতীয় দলের সঙ্গে মেলবোর্নে খেলবে। আফগানিস্তান ‘বি’ গ্রুপের চ্যাম্পিয়ন দলের বিপক্ষে অ্যাডিলেডে খেলবে ২০ মার্চ। বাদ পড়া দলটি অস্ট্রেলিয়া না হয়ে শ্রীলঙ্কা হলে বাংলাদেশ ১৮ মার্চ সিডনিতে ও আফগানিস্তান ১৯ মার্চ মেলবোর্নে খেলবে। কোয়ার্টার ফাইনাল ১ম কোয়ার্টার ফাইনাল এ ১: বি ৪ ২য় কোয়ার্টার ফাইনাল এ ২: বি ৩ ৩য় কোয়ার্টার ফাইনাল এ ৩: বি ২ ৪র্থ কোয়ার্টার ফাইনাল এ ৪: বি ১ তারিখ ও ভেন্যু ১৮ মার্চ সিডনি ১৯ মার্চ মেলবোর্ন ২০ মার্চ অ্যাডিলেড ২১ মার্চ ওয়েলিংটন সেমিফাইনালে কে কোথায় খেলবে পরস্পরের মুখোমুখি না হলে অস্ট্রেলিয়া ও নিউজিল্যান্ড নিজ নিজ দেশেই খেলবে সেমিফাইনাল। তবে মুখোমুখি হয়ে গেলে গ্রুপ পর্বে এই দুই দলের যারা পয়েন্ট টেবিলের ওপরে থাকবে সেই দেশে খেলা হবে। অস্ট্রেলিয়া ও নিউজিল্যান্ডের যদি সেমিফাইনালে মুখোমুখি হওয়ার সম্ভাবনা তৈরি হয়, কিন্তু দুই দলই বাদ পড়ে যায় শেষ আট থেকে তবে গ্রুপ পর্বে অস্ট্রেলিয়া ও নিউজিল্যান্ডের মধ্যে যারা পয়েন্ট টেবিলের ওপরে থাকবে সেই দেশে খেলবে জয়ী দল দুটি। সেমিফাইনালে অস্ট্রেলিয়া-নিউজিল্যান্ডের মুখোমুখি হওয়ার সম্ভাবনা না সৃষ্টি হলে, কোয়ার্টার ফাইনালে অস্ট্রেলিয়ার ম্যাচে জয়ী দল সিডনিতে ও নিউজিল্যান্ডের ম্যাচে জয়ী দল অকল্যান্ডে সেমিফাইনাল খেলবে। যদি অস্ট্রেলিয়া কোয়ার্টার ফাইনালে ওঠে কিন্তু নিউজিল্যান্ড বাদ পড়ে যায় গ্রুপ পর্বেই তবে অস্ট্রেলিয়া ম্যাচের জয়ী দল সিডনিতে খেলবে। যদি নিউজিল্যান্ড কোয়ার্টার ফাইনালে ওঠে কিন্তু অস্ট্রেলিয়া বাদ পড়ে যায় গ্রুপ পর্বেই তবে নিউজিল্যান্ড ম্যাচের জয়ী দল অকল্যান্ডে খেলবে। যদি নিউজিল্যান্ড ও অস্ট্রেলিয়ার দুই দলই কোয়ার্টার ফাইনালে উঠতে ব্যর্থ হয় সে ক্ষেত্রে ২১ মার্চ ওয়েলিংটনের জয়ী দল ২৬ মার্চ সিডনিতে সেমিফাইনাল খেলবে। সেমিফাইনাল ১ম সেমিফাইনাল এ ১: বি ৪ বনাম এ ৩: বি ২ ২য় সেমিফাইনাল এ ২: বি ৩ বনাম এ ৪: বি ১ তারিখ ও ভেন্যু ২৪ মার্চ অকল্যান্ড ২৬ মার্চ সিডনি	1
ইতিহাসের বদল না পুনরাবৃত্তি? বিশ্বকাপে দুই দলের প্রথম দেখা এই অস্ট্রেলিয়াতেই। ২৩ বছর আগের সেই ম্যাচটা ছিল সিডনিতে। সেবার পাকিস্তান হারাতে পারেনি ভারতকে। পারেনি এরপর আরও চারবারের দেখায়ও। সেই অস্ট্রেলিয়াতেই আজ আবার দেখা হচ্ছে, এবার অ্যাডিলেড ওভালে। ইতিহাসটা কি এবার বদলাতে পারবে পাকিস্তান? ক্রিকেটের শাশ্বত ‘ডার্বি’র আগে ঘুরেফিরে সবচেয়ে বেশি শোনা যাচ্ছে এই প্রশ্নটাই। দুই চিরপ্রতিদ্বন্দ্বীর লড়াই এমনিতেই উত্তেজনার পারদ চড়িয়ে দেয়। বিশ্বকাপ হলে তো কথাই নেই। উত্তেজনাকে তুঙ্গে তুলতে যাদের সবচেয়ে বড় ভূমিকা থাকে, প্রতিপক্ষ দুই দেশের প্রায় ১৪০ কোটি মানুষের রক্তচাপ বাড়ছে, বাড়ছে হৃৎপিণ্ডের ধুকধুকানি। ক্রিকেট অস্ট্রেলিয়া তাই আভাস দিয়ে রেখেছে, এ ম্যাচ ক্রিকেট ইতিহাসে ‘ভিউওয়ারশিপ’-এর নতুন বিশ্ব রেকর্ড গড়তে পারে! আয়োজকদেরও নাকি ধারণা, এ ম্যাচের ওপর নির্ভর করছে এবারের বিশ্বকাপের আলোকিত ভবিষ্যৎ। নতুন মুক্তি পাওয়া সিনেমার প্রথম সপ্তাহ দেখেই যেমন বোঝা যায় বক্স অফিসে সেটা কেমন যাবে! শুধু ওয়ানডে বিশ্বকাপ নয়, টি-টোয়েন্টি বিশ্বকাপেও চারবার খেলে ভারতকে হারাতে পারেনি পাকিস্তান। অথচ সব মিলিয়ে ওয়ানডে পরিসংখ্যানে পাকিস্তানই এগিয়ে। ১২৬ বারের দেখায় পাকিস্তানের জয় ৭২, ভারতের ৫০। কিন্তু ম্যাচটা যখন কোনো না কোনো বিশ্বকাপের হয়, দিশাহারা হয়ে পড়ে পাকিস্তান। কেন? কিছুদিন ধরে এ প্রশ্নটাই বেশি শুনতে হচ্ছে পাকিস্তান অধিনায়ক মিসবাহ-উল-হককে। গতকাল সংবাদ সম্মেলনেও শুনতে হলো। আর পাকিস্তান অধিনায়কও গত কয়েক দিনে পুরোনো কথাটাই বললেন ঘুরিয়ে-পেঁচিয়ে, ‘আগে কেন পারিনি সেটা জানি না। এবার আমাদের ইতিহাস গড়ার সময়।’ বরাবরই নিজের ব্যাটিংয়ের মতো কথাবার্তায়ও ধীরস্থির মিসবাহ। তবে সতীর্থ শহীদ আফ্রিদি আগের দিন একই প্রশ্নের বাউন্সারে হুক করেছেন, ‘এসব রেকর্ড কোনো প্রভাব ফেলবে না। রেকর্ড কেউ মনে রাখে না। সর্বশেষ ভারত-পাকিস্তান ওয়ানডেতে যে আমরা জিতেছি সেটাই তো লোকের ভালো করে মনে নেই। খেলা হবে মাঠে। সেখানে আগে কী হয়েছে না হয়েছে সেটি কোনো ব্যাপার না। ভারত পাঁচবার জিতেছে বলে চাপটা ওদের ওপরই বেশি।’ তবে ‘চাপ’কে মোটেই গায়ে মাখছেন না ভারত অধিনায়ক মহেন্দ্র সিং ধোনি। বরং অতীত রেকর্ডের প্রসঙ্গে প্রতিপক্ষের সঙ্গে তাঁর মতটাও মিলেছে। সংবাদ সম্মেলনে বলেছেন, ‘আমি জানি আমাকে এই ৫-০ নিয়ে অনেক কথা জিজ্ঞেস করা হবে। দেখুন, আমরা এটা নিয়ে মোটেই ভাবছি না। আগে যা হয়েছে সেটা এই ম্যাচে কোনো ভূমিকাই রাখবে না। তবে হ্যাঁ, আগে জিতেছি বলেই এটা আমাদের মর্যাদার লড়াই।’ সব মিলিয়ে যুদ্ধের আগে দুই দলের অধিনায়কই চাইছেন বাইরের দুনিয়ার কাছে নিজেদের যথেষ্ট সংযত আর চাপমুক্ত প্রমাণ করতে। কিন্তু দলের ভেতরে যে উল্টোস্রোত, সেটা বুঝতে খুব বড় ক্রিকেটবোদ্ধা হতে হয় না। কারণ অনুমেয়, দুই দলের সমর্থকদের অনেকেরই দাবি—বিশ্বকাপ না জিতলেও চলবে, কিন্তু এ ম্যাচ জিততেই হবে! চিরাচরিতভাবে লড়াইটা ভারতের ব্যাটিংয়ের বিপক্ষে পাকিস্তানের বোলিংয়ের। কিন্তু এবার পাকিস্তানের বোলিংটাকেও নড়বড়ে মনে হচ্ছে। সাঈদ আজমল, উমর গুল, জুনায়েদ খান, মোহাম্মদ হাফিজ নেই। বোলিং আক্রমণের নেতা তাই পেসার মোহাম্মদ ইরফান। তবে রাহুল দ্রাবিড় ও অনিল কুম্বলের মতো সাবেক ভারতীয় অধিনায়কদের মতে অ্যাডিলেডের উইকেটে ৭ ফুট ১ ইঞ্চির ইরফানই ভোগাতে পারেন ভারতকে। সেটা মাথায় রেখেই কিনা গত কয়েক দিন ভারতীয় ব্যাটসম্যানরা উঁচু থেকে ছুটে আসা বল খেলার অনুশীলনও করেছেন। তুলনায় ভারতের ব্যাটিং শুধু দুর্দান্তই নয়, বিশ্বের অন্যতম সেরা। তবে শচীন টেন্ডুলকার আর দ্রাবিড়রা আলাদা করে বলছেন বিরাট কোহলির কথা। টেন্ডুলকারের তো ধারণা, এ বিশ্বকাপেরই নায়ক হতে পারেন কোহলি। যদি নাও হতে পারেন, পাকিস্তানের বিপক্ষে দারুণ কিছু করলেই ইতিহাসের পাতায় আলাদা জায়গা হয়ে যাবে কোহলির। জায়গা হবে এ ম্যাচের নায়ক অন্য যে কারও। ভারত-পাকিস্তান ম্যাচের মাহাত্ম্যই যে এমন! মুখোমুখি ভারত–পাকিস্তান ম্যাচ ভারত পাকিস্তান টাই/পরি. মোট ১২৬ ৫০ ৭২ ০/৪ বিশ্বকাপে ৫ ৫ ০ - অস্ট্রেলিয়ায় ৭ ৪ ৩ - ২৫২৬ সবচেয়ে বেশি রান শচীন টেন্ডুলকারের ১৯৪ সর্বোচ্চ ইনিংস সাঈদ আনোয়ারের ৬০ সবচেয়ে বেশি উইকেট ওয়াসিম আকরামের ৭/৩৭ সেরা বোলিং আকিব জাভেদের এই প্রথম শচীন টেন্ডুলকারহীন ভারত-পাকিস্তান বিশ্বকাপ ম্যাচ। আগের ৫ বারের (১৯৯২, ১৯৯৬, ১৯৯৯, ২০০৩ ও ২০১১) মধ্যে তিনবারই ‘ম্যান অব দ্য ম্যাচ’ হয়েছেন মাস্টারব্লাস্টার৷ ভারতের এই দলে মাত্র তিনজন (ধোনি, কোহলি ও রায়না) বিশ্বকাপে পাকিস্তানের বিপক্ষে খেলেছেন, ২০১১ সালে। পাকিস্তান দলে ভারতের বিপক্ষে খেলার অভিজ্ঞতা আছে মিসবাহ, আফ্রিদি, ইউনিস, আকমল ও ওয়াহাব রিয়াজের৷ এবার দুই দলের মধ্যে সবচেয়ে বেশিবার বিশ্বকাপে ভারত-পাকিস্তান খেলেছেন আফ্রিদি (১৯৯৯, ২০০৩ ও ২০১১)। বিশ্বকাপে পাকিস্তানের বিপক্ষে ভারতের কোনো সেঞ্চুরি নেই৷ সর্বোচ্চ ৯৮* টেন্ডুলকারের। পাকিস্তানের হয়ে সর্বোচ্চ ১০১ সাঈদ আনোয়ারের।	1
ফেবারিটের মতো শুরু কিউইদের খেলা চলছিল শেষ কয়েক ওভারের। শ্রীলঙ্কার হার তখন ছিল সময়ের ব্যাপার। টেলিভিশন ক্যামেরা বারবার খুঁজে নিচ্ছিল ড্রেসিংরুমে বসে থাকা কুমার সাঙ্গাকারার বিষণ্ন মুখ। ক্যারিয়ারের শেষ বিশ্বকাপের শুরুতেই নিউজিল্যান্ডের সামনে এমন উড়ে যেতে হবে, কে ভেবেছিল! সময়ের ব্যবধানে মেলবোর্নের অস্ট্রেলিয়া-ইংল্যান্ড ম্যাচের চেয়ে সাড়ে পাঁচ ঘণ্টা আগে শুরু হয় নিউজিল্যান্ড-শ্রীলঙ্কা ম্যাচ। এক অর্থে ক্রাইস্টচার্চের হ্যাগলি ওভালে হওয়া কালকের এই ম্যাচটাই তাই এবারের বিশ্বকাপের প্রথম ম্যাচ। তা ম্যাচটা এক দিক দিয়ে সাঙ্গাকারার জন্য স্মৃতির মণিকোঠায় বাঁধিয়ে রাখার মতোই। রিকি পন্টিংকে ছাপিয়ে এই ম্যাচেই যে ওয়ানডেতে দ্বিতীয় সর্বোচ্চ রানের মালিক হয়ে গেলেন! সাঙ্গাকারার সামনে আছেন এখন শুধুই শচীন টেন্ডুলকার। কিন্তু সেটা ওয়ানডেতে সর্বোচ্চ রান করাদের তালিকায়। বিশ্বকাপের প্রথম ম্যাচে তাঁর চেয়ে অনেক অ-নে-ক এগিয়ে থাকলেন নিউজিল্যান্ডের কোরি অ্যান্ডারসন আর ব্রেন্ডন ম্যাককালাম। গাপটিল-ম্যাককালামের ১১১ রানের ওপেনিং জুটিই অনেকখানি এগিয়ে দিয়েছিল নিউজিল্যান্ডকে। তার ওপর ম্যাককালাম আর অ্যান্ডারসনের দুই ঝোড়ো ফিফটি! তাতেই গত দুবারের রানার্সআপ শ্রীলঙ্কার ধরাছোঁয়ার বাইরে চলে যায় কিউইরা। ৫০ ওভারে ৬ উইকেটে ৩৩১ করে ৯৮ রানের জয়। নিউজিল্যান্ড ইনিংসের প্রথম ১০ ওভারে যে ৭৭ রান এল তাতে বড় ভূমিকা ম্যাককালামের ৩৫ বলে ফিফটির। শেষ ১০ ওভারে আসে ১০২, যাতে বড় অবদান অ্যান্ডারসনের (৪৬ বলে ৭৫)। ফিফটি ৩৬ বলে। কুলাসেকারার বলে কাভারে লাকমলের ক্যাচ হয়েছেন ইনিংসের শেষ বলে, তার আগে অ্যান্ডারসন ষষ্ঠ উইকেটে ৭৩ রানের জুটি গড়েছেন লুক রনকির (২৯*) সঙ্গে। স্বাগতিক দল, সঙ্গে সাম্প্রতিক পারফরম্যান্স মিলিয়ে ম্যাচের আগে এগিয়ে ছিল নিউজিল্যান্ড। তবে ২ টেস্ট ও ৭ ওয়ানডের সিরিজের জন্য প্রায় দুই মাস ধরে নিউজিল্যান্ডে থাকার অভিজ্ঞতা বিশ্বকাপটাকে কিছুটা হলেও সহজ করে দেওয়ার কথা শ্রীলঙ্কার জন্য। কিন্তু প্রথম ম্যাচের পারফরম্যান্স সে কথা বলল না। হতে পারে গুরুত্বপূর্ণ সময়ে চার-চারটি ক্যাচ ফেলা একটা কারণ। অথবা পাঁচ মাস পর খেলায় ফিরে নতুন বল হাতে লাসিথ মালিঙ্গার জ্বলে উঠতে না-পারা। সেপ্টেম্বরে অ্যাঙ্কেলে অস্ত্রোপচারের পর কালই প্রথম খেললেন মালিঙ্গা। আর ব্যাট হাতে তো ম্যাককালাম-অ্যান্ডারসনদের যোগ্য জবাব দিতে পারেননি কেউই। একমাত্র ফিফটি ওপেনার লাহিরু থিরুমান্নের (৬৫)। মাহেলা জয়াবর্ধনে ফিরে গেলেন শূন্যতে। সাঙ্গাকারার পন্টিংকে পেরোনো ইনিংসটাও থেমে গেছে ৩৯-এ। দলের ১২৯ রানে বোল্টের বলে এলবিডব্লু হয়ে সাঙ্গাকারার বিদায়। এরপর ৩৪ রানের পঞ্চম উইকেট জুটিতে করুনারত্নে-ম্যাথুসের সামান্য লড়াই থেমে যাওয়ার মধ্য দিয়ে যেন থেমে গেল শ্রীলঙ্কার ইনিংসটাই! শেষ ৬ উইকেট পড়েছে মাত্র ৫১ রানে।	1
পাল্লাটা ভারতের দিকেই ভারী বিশ্বকাপে ভারত-পাকিস্তান ম্যাচ জাদুমন্ত্রের মতো হাজির করে কত নাটকের দৃশ্য! লড়াইটা ইদানীং সচরাচর নয়, কিন্তু দুই দলের প্রতিভার যে লড়াই দেখব, তা ভাবতেই শিহরিত হই। হারের লজ্জা এখানে অসহনীয়। কি দর্শক, কি রাজনীতিবিদ—সবারই রোষানলে পড়তে হয় পরাজিতদের। অথচ খেলার মধ্যে কিন্তু হার-জিত থাকেই, প্রত্যেকে সেরাটা দিয়েই খেলে। কখনো ভুলের মাত্রা এতই কম থাকে যে ব্যাট হাতে একটা ভালো ইনিংস, ভালো একটা বল বা দুর্দান্ত একটা ফিল্ডিংই ম্যাচটিতে ব্যবধান গড়ে দেয়। কেন বিশ্বকাপের এই ম্যাচটি নিছক একটি ক্রিকেট ম্যাচ হয়েও এত গুরুত্বপূর্ণ? আমার মনে হয়, এখানে শুধু জয়টাই বড় কথা নয়। এর সঙ্গে জড়িয়ে থাকে একটা জাতির গৌরব, সম্মান আর বিজয়ের অহংকার। দুই দলের খেলোয়াড়দের মধ্যে পারস্পরিক শ্রদ্ধা আছে, কেউ কেউ ভালো বন্ধুও। ক্রিকেটের মর্যাদা সমুন্নত রেখেই একটা রোমাঞ্চকর ম্যাচ হবে নিশ্চয়ই। আগের ম্যাচগুলোর ফলাফল কী হয়েছে, মনে হয় না এর কোনো প্রভাব এ ম্যাচে পড়বে। এদিন কে কেমন খেলল, তার ওপরই নির্ভর করে ২ পয়েন্টের মীমাংসা। জয় দিয়ে শুরু করাটা বাড়তি আত্মবিশ্বাস জোগাবে। আর পরাজয় হবে একটা বোঝার মতো, সাত দলের গ্রুপ থেকে পরের রাউন্ডে যাওয়ার দৌড়ে যা বয়ে যেতে হবে। দুই দলের প্রতিদ্বন্দ্বিতা তাই ক্রিকেটপ্রেমীদের বাড়তি রোমাঞ্চের রসদ জোগাবে। লড়াইটা শুধুই ব্যাট-বলের নয়, হবে ব্যক্তির সঙ্গে ব্যক্তির। লড়াই হবে বিরাট কোহলির সঙ্গে ইউনিস খান, রোহিত শর্মার সঙ্গে আহমেদ শেহজাদ, সুরেশ রায়নার সঙ্গে শহীদ আফ্রিদির। প্রত্যেকেই চাইবে একে অন্যকে ছাড়িয়ে যেতে। এখানে ব্যক্তিগত বাসনাও কাজ করবে। আমি অনেক কিছুতেই অনুপ্রাণিত হতাম, এর মধ্যে একটা ছিল ব্যক্তিগত পরিসংখ্যান। তবে আমি যদি ভালো ব্যাটিং-বোলিং না করতাম, দর্শক-সংবাদমাধ্যমের চাপ ধেয়ে আসত। এ রকম চাপকে যে সামলাতে পারে, সেই টিকে থাকে। এ ম্যাচেও চাপ থাকবে সন্দেহ নেই। তবে খেলোয়াড়দের ওপর বেশি চাপ মানেই বাড়তি দর্শক-রোমাঞ্চ। অস্ট্রেলিয়ার মাটিতে দুই মাসে ভারত জিতেছে একটি মাত্র প্রস্তুতি ম্যাচ। আত্মবিশ্বাস হয়তো একটু কম থাকবে তাদের। তবে এটা বিশ্বকাপ আর ভারত হলো বিশ্ব চ্যাম্পিয়ন। আর প্রথম ম্যাচের আগে কারও কোনো পয়েন্ট থাকবে না, থাকবে না রান অথবা উইকেট। এখন সবাই সমান। সময় এখন বিশ্বমঞ্চে নিজেদের প্রমাণের। ভারতের ম্যাচ জেতানো খেলোয়াড়ের কমতি নেই। ব্যাটিং লাইনআপ টুর্নামেন্টের আর যেকোনো দলের মতোই শক্তিশালী। সমস্যাটা বোলিং নিয়ে। অস্ট্রেলিয়ান কন্ডিশনে তাদের বোলাররা কতটা মানিয়ে নিতে পেরেছে, সেটিই দেখার বিষয়। পাকিস্তানের সাম্প্রতিক ফর্মও সুবিধার নয়। শেষ ১২ ম্যাচে ২ জয়, তার ওপর নেই সাঈদ আজমলের মতো বোলার। পাকিস্তানের জয়ে প্রধান ভূমিকাটা পালন করতে হবে শহীদ আফ্রিদিকে। ৪০০ উইকেট ও ৮০০০ রান—অসাধারণ এক অর্জনের সামনে দাঁড়িয়ে সে। প্রতিপক্ষের জন্য সে একটা হুমকি। আর পাদপ্রদীপের আলো তাঁর বরাবরই প্রিয়। বিশ্বকাপ হতে পারে তাঁরই মঞ্চ! প্রস্তুত অ্যাডিলেড ওভাল। প্রস্তুত ক্রিকেট-বিশ্ব। অপেক্ষা শুধু সেই লড়াইয়ের, পাল্লাটা যেখানে ভারতের দিকেই একটু ঝুঁকে থাকবে।	1
সেই কুলাসেকারা কুলাসেকারায় শেষ, কুলাসেকারাতেই শুরু। দুই বিশ্বকাপের সমাপ্তি আর সূচনাকে এক বিন্দুতে মিলিয়ে দিলেন শ্রীলঙ্কান পেস বোলার। ২০১১ বিশ্বকাপের ফাইনালে মুখোমুখি ভারত-শ্রীলঙ্কা। ৪৯তম ওভার করতে এসেছিলেন নুয়ান কুলাসেকারা, ভারত অধিনায়ক মহেন্দ্র সিং ধোনি ওভারের দ্বিতীয় বল আছড়ে ফেললেন মাঠের বাইরে। ভারতের ড্রেসিংরুম তখন বিশ্বজয়ের আনন্দে উন্মাতাল। চার বছর পর আরেকটি বিশ্বকাপের প্রথম ম্যাচ। কী আশ্চর্য, বল হাতে এলেন সেই কুলাসেকারাই! নিউজিল্যান্ড ব্যাটসম্যান মার্টিন গাপটিল অফ স্টাম্পের বাইরের বলটা ছেড়ে দিলেন দেখেশুনে। তবে শ্রীলঙ্কা হেরে যাওয়ায় কুলাসেকারার দিনটা শেষ হলো বিষাদমাখা মুখেই।	1
ভুল স্বীকার আম্পায়ারের ভুলের মাশুল গুনলেন জেমস টেলর। কাল মেলবোর্নে আম্পায়ারদের ভুলেই ইংল্যান্ডের জার্সি গায়ে প্রথম সেঞ্চুরিটা পেলেন না টেলর। ডিসিশন রিভিউ সিস্টেম (ডিআরএসের) আইনের ব্যাখ্যায় ভুল করে ইংল্যান্ডের শেষ ব্যাটসম্যান জেমস অ্যান্ডারসনকে রানআউট দেওয়াতেই সেঞ্চুরি থেকে ২ রান দূরে থেমে যেতে হয় টেলরকে। ম্যাচ শেষে আইসিসিও ভুল স্বীকার করে নিয়েছে। ৪২তম ওভারের পঞ্চম বলে জস হ্যাজলউডের আবেদনে সাড়া দিয়ে টেলরকে এলবিডব্লু দেন আম্পায়ার আলিম দার। রিভিউ নিয়ে বেঁচে যান টেলর। কিন্তু এই সময় অন্য আম্পায়ার কুমার ধর্মসেনা থার্ড আম্পায়ারের সাহায্য নিয়ে রানআউট দেন জেমস অ্যান্ডারসনকে। ভুলটা হয়েছে এখানেই। আম্পায়ার যখন টেলরকে এলবিডব্লু দেন, তখনই বল ডেড। কিন্তু আইনে আছে বল ডেড হওয়ার পর আর কোনো রান কিংবা আউট সম্ভব নয়। আইসিসি বিজ্ঞপ্তি। 	1
হন্তা পেস-স্পিন মিলিয়ে ৪ ওভারে ৪৭ রান। ১৯৯৬ বিশ্বকাপের গ্রুপপর্বে শ্রীলঙ্কার জয়াসুরিয়া-কালুভিতারানার হাতে বেধড়ক পিটুনি খেয়েই শেষ হয় মনোজ প্রভাকরের ক্যারিয়ার। ভারতীয় পেসার এর পর আর জাতীয় দলে ডাক পাননি।	1
ফিঞ্চের মুখে দলের জয়গান দূর থেকে হেলমেট মাথায় ডেভিড ওয়ার্নার আর অ্যারন ফিঞ্চকে অনেকটা একই রকম দেখায়। ব্যাটিংয়েও মিল আছে, কথাবার্তায়ও একই রকম ডাকাবুকো। ইংল্যান্ডকে উড়িয়ে দিয়ে অস্ট্রেলিয়া কি বিশ্বকাপে একটা বার্তা ছড়িয়ে দিল? প্রশ্নটাকে ফ্রন্টফুটে হুক করে ছক্কা মারার মতো তাচ্ছিল্যভরে উড়িয়ে দিলেন, ‘নতুন আর কী বার্তা দেওয়ার আছে? আমরা বিশ্বকাপ জিততে চাই, এটা তো গোপন কিছু নয়। দু-তিন মাস ধরেই ভালো খেলছি। এখন মনে হচ্ছে, ঠিক সময়েই “পিক”-এ উঠছি।’ সংবাদ সম্মেলনে শরীরী ভাষার মতো প্রতিটি কথাতেও আত্মবিশ্বাসের বিচ্ছুরণ দেখতে দেখতে মনে হচ্ছিল, ভাগ্য একটু এদিক-ওদিক হলেই কেমন সব বদলে যায়! ওকস ক্যাচ না ফেললে তো ডাব্বা মারতেন, সেখানে বিশ্বকাপ অভিষেকেই সেঞ্চুরি! এই প্রসঙ্গেও একই রকম দাপুটে জবাব, ‘এ সব খেলারই অংশ। তা কাজে লাগাতে পারাটাই হলো আসল কথা।’ তা কাজে লাগিয়ে সেঞ্চুরি করেছেন। ২৩ বছর আগে ডেভিড বুনের পর প্রথম ব্যাটসম্যান হিসেবে দেশের মাটিতে বিশ্বকাপ সেঞ্চুরি। আনন্দটা আরও বেড়ে যাচ্ছে এটি তাঁর ঘরের মাঠে বলে, ‘বিশ্বকাপে প্রথম ম্যাচ, গ্যালারিতে পরিবার ও বন্ধুবান্ধব...সেটিও কি না হোমগ্রাউন্ড আর “হোম অব ক্রিকেটে”—এই আনন্দের কোনো তুলনা হয় না।’ ম্যাচের আগের দিন সংবাদ সম্মেলনে জর্জ বেইলি বারবার অস্ট্রেলিয়ার দলীয় চেতনার জয়গান গাইছিলেন। ফিঞ্চের কথায়ও ফিরে ফিরে এল এটি। অস্ট্রেলিয়ার এই দলে তারকারাজির সমাহার, ফিঞ্চ বড় বলে দেখালেন তাঁদের পারস্পরিক আস্থাকে, ‘যখন আপনি জানবেন যে, আপনার দলে আরও দুর্দান্ত সব খেলোয়াড় আছে, তখন খেলাটা অনেক সহজ হয়ে যায়।’ অস্ট্রেলিয়াকে ফেবারিট মনে করার কারণ হিসেবে শেন ওয়ার্নও একই কথা বলছেন। এমসিজির মিডিয়া সেন্টারের দোতলায় প্রেসবক্স, রেডিও-টেলিভিশনের কমেন্ট্রি বক্স সব তিনতলায়। প্রেস কনফারেন্স রুম কাম ডাইনিং রুমও সেখানেই। সাধারণ সাংবাদিক ও তারকা ধারাভাষ্যকারদের খাওয়া-দাওয়া সব একসঙ্গেই। কাল ম্যাচের আগে সেখানেই দেখা মিলল শেন ওয়ার্নের। সহাস্যে ‘হাই-হ্যালো’র জবাব দিচ্ছেন, কিন্তু সাক্ষাৎকারের অনুরোধে সটান ‘না’। সাক্ষাৎকার নাই-বা দিলেন, এই বিশ্বকাপে তাঁর ফেবারিট কে—এটা তো অন্তত বলা যায়। ওয়ার্ন জবাব দিলেন, ‘কালকের প্রোগ্রামে ছিলেন না? সেখানেই তো বলেছি।’ বলেছেন বটে। ভিক্টোরিয়া রাজ্যের পর্যটন বিভাগের এক অনুষ্ঠানে অস্ট্রেলিয়াকে ফেবারিট বলে রায় দেওয়ার কারণ হিসেবে বলেছেন দলে পাঁচ-ছয়জন ম্যাচ উইনারের উপস্থিতি। ওয়ার্নের চোখে অন্য সব দলে যা সর্বোচ্চ দু-তিনজন। প্রথম ম্যাচেই কি সেটির প্রমাণ দিয়ে দিল না অস্ট্রেলিয়া! অস্ট্রেলিয়ার সাবেক গ্রেটরা এই দলের ত্রিরত্ন হিসেবে বেছে নিচ্ছেন ডেভিড ওয়ার্নার, মিচেল জনসন ও গ্লেন ম্যাক্সওয়েলকে। ম্যাক্সওয়েলও আলো ছড়িয়েছেন, তবে এই ম্যাচে ব্যাটিংয়ে যদি ফিঞ্চ ম্যাচ উইনার হন, বোলিংয়ে তা মিচেল মার্শ। এঁদের নিয়েও বলতে হলো ফিঞ্চকে। বলতে গিয়ে হাসালেনও। ১৯৭৫ সালে ইংল্যান্ডের বিপক্ষে বিশ্বকাপ অভিষেকেই ৬ উইকেট নিয়েছিলেন গ্যারি গিলমোর। মিচেল মার্শেরও কাল বিশ্বকাপ অভিষেক। সেই প্রসঙ্গে গিলমোরকে টেনে আনায় ফিঞ্চ হাসি দিয়ে বললেন, ‘তখন তো আমার জন্মই হয়নি।’ ম্যাক্সওয়েলের ব্যাপারে গুণমুগ্ধতার কথা বলতে গিয়ে বললেন, ‘ও তো বরাবরই দুর্দান্ত খেলোয়াড়। এখন মাথাটাও খাটাচ্ছে, আগে ওকে এই অপবাদ দেওয়া যেত না।’ মেলবোর্নে আগের রাতে বৃষ্টি হয়েছে। বৃষ্টি ম্যাচের দিন সকালেও। টসে জিতে এউইন মরগানের বোলিং করার সিদ্ধান্তটা উইকেটে আর্দ্রতার কথা ভেবেই। অস্ট্রেলিয়া ৩ উইকেটে ৭০ হয়ে যাওয়ার পর সেটিকে খুব বুদ্ধিদীপ্ত মনে হচ্ছিল। ফিঞ্চের সঙ্গে অধিনায়ক জর্জ বেইলির ১৪৬ রানের জুটিতে যেটির দীপ্তি ম্লান। সর্বশেষ ৭ ইনিংসে যাঁর সর্বোচ্চ ২৫, সেই বেইলি ৫৫ রানের ইনিংস খেলার পথে ওয়ানডেতে দুই হাজার রানের মাইলফলকও ছুঁয়ে ফেললেন। অস্ট্রেলিয়ার পক্ষে তাঁর চেয়ে কম ইনিংস খেলে যা করতে পেরেছেন শুধু দুজন-ডেভিড বুন (৫২) ও ম্যাথু হেইডেন (৫৩)। বেইলির সমান ৫৪ ইনিংস লেগেছিল গ্রেগ চ্যাপেলের। অথচ বাংলাদেশের বিপক্ষে পরের ম্যাচে মাইকেল ক্লার্ক ফিরলে বাইরে বসে থাকার প্রস্তুতি নিয়ে রেখেছেন বেইলি। এটা অস্ট্রেলিয়া দলের গভীরতা বোঝাচ্ছে ঠিকই, কিন্তু ‘মধুর’ এই সমস্যা দলে কি একটুও অস্বস্তি জাগাচ্ছে না? এই প্রশ্নে অনুমিতভাবেই ফিঞ্চের কূটনৈতিক উত্তর, ‘এ সিদ্ধান্ত আমি নেব না। আমি তো আর নির্বাচক নই। এটুকু বলতে পারি, আমরা পেশাদার খেলোয়াড়। ১৫ জন থেকে ১১ জন খেলবে—এটা সবারই জানা। তবে এটা ঠিক, বেইলিই হোক বা অন্য কেউ, ভালো ফর্মে থাকলে তাকে বাদ দেওয়াটা তো একটু কঠিনই।’ ফিঞ্চের সংবাদ সম্মেলনটা যেমন আনন্দমুখর হলো, এউইন মরগানেরটা যে তা নয়, সেটি তো বলা বাহুল্য। ‘ডিজঅ্যাপয়ন্টিং’, ‘ফাস্ট্রেটিং’ শব্দ দুটি বেশ কবার উচ্চারিত হলো। তিন বিভাগেই অস্ট্রেলিয়ার প্রশ্নাতীত আধিপত্যের কথাও স্বীকার করলেন। পরের ম্যাচটিই আরেক স্বাগতিক নিউজিল্যান্ডের বিপক্ষে। মরগান মনে করিয়ে দিলেন, ‘আমি আগে থেকেই বলে আসছি, গ্রুপে আমাদের প্রথম দুটি ম্যাচই সবচেয়ে কঠিন।’ কথার সুর শুনে মনে হলো, এই দুই ম্যাচে পরাজয় ধরে রেখে বাকি চারটি ম্যাচ নিয়েই মরগানের যত আশা। নিজে শূন্য করেছেন, দল হেরেছে শোচনীয়ভাবে, তবে দিনের সেরা উক্তিটা এউইন মরগানের মুখ থেকেই। জিওফ বয়কট বেশ কিছুদিন ধরেই মরগান ও তাঁর দলের তীব্র সমালোচক। এটা কি ইংল্যান্ড দলকে বিব্রত করছে? মরগান ঠোঁটে ব্যঙ্গের হাসি ফুটিয়ে বললেন, ‘এ আর নতুন কী! জিওফ্রি তো টোয়েন্টি ফোর-সেভেন সমালোচক।’ বিশ্বকাপের আট হ্যাটট্রিক চেতন শর্মা ভারত-নিউজিল্যান্ড নাগপুর ১৯৮৭ সাকলায়েন মুশতাক পাকিস্তান-জিম্বাবুয়ে ওভাল ১৯৯৯ চামিন্ডা ভাস শ্রীলঙ্কা-বাংলাদেশ পিটারমারিজবার্গ ২০০৩ ব্রেট লি অস্ট্রেলিয়া-কেনিয়া ডারবান ২০০৩ *লাসিথ মালিঙ্গা শ্রীলঙ্কা-দ. আফ্রিকা গায়ানা ২০০৭ কেমার রোচ ও. ইন্ডিজ-হল্যান্ড দিল্লি ২০১১ লাসিথ মালিঙ্গা শ্রীলঙ্কা-কেনিয়া কলম্বো ২০১১ স্টিভেন ফিন ইংল্যান্ড-অস্ট্রেলিয়া মেলবোর্ন ২০১৫ * চার বলে ৪ উইকেট	1
মাথায় রাখতে হচ্ছে বৃষ্টিচিন্তাও ক্যানবেরা হায়াত হোটেলে নিজের রুমে ঘুমাচ্ছিলেন। রাত ১২টার দিকে হঠাৎ খটখট শব্দ। দরজা খুলেই বিস্ময়ে হতবাক নাসির। কেক হাতে সামনে দাঁড়িয়ে রুবেল, আল আমিন আর তাসকিন। জন্মদিনে সতীর্থ নাসিরকে ‘সারপ্রাইজ’ দিতেই মধ্যরাতে তাঁদের এই আয়োজন। কাল নাসিরের জন্মদিনটা দুর্দান্ত গেছে। রাতে অস্ট্রেলিয়ার বাংলাদেশ হাইকমিশনে নৈশভোজের নিমন্ত্রণ ছিল বাংলাদেশ দলের। হাইকমিশনার কাজী ইমতিয়াজ হোসেন আর সতীর্থদের পাশে দাঁড়িয়ে নাসির কেক কেটেছেন সেখানেও। এ ছাড়া ‘সারপ্রাইজ’ ছিল তাঁর ফেসবুকের ফ্যান পেজে। ক্যানবেরা থেকে মুঠোফোনে নাসিরই জানাচ্ছিলেন, ‘দেশের বাইরে এই প্রথম জন্মদিন কাটাচ্ছি। তবে খুবই ভালো লাগছে কারণ, জন্মদিনে অনেকেই আমার জন্য অনেক কিছু করেছে। দেশ থেকে আমার বাবা-মা-ভাই-বোন, এখানে মুশফিক ভাই, রিয়াদ ভাইরা (মাহমুদউল্লাহ) আমাকে শুভেচ্ছা জানিয়ে ভিডিও আপলোড করেছেন।’ পরশু ক্যানবেরা এসে কালকের দিনটা ছুটিতে ছিল মাশরাফি বিন মুর্তজার দল। দল বেঁধে কিছু করা বলতে সকালে জিম সেশন ও রাতে হাইকমিশনারের দেওয়া নৈশভোজে যোগ দেওয়া। নৈশভোজে ক্রিকেটারদের সময় ভালোই কেটেছে। হাইকমিশনার কাজী ইমতিয়াজ হোসেন খেলোয়াড়দের উদ্বুদ্ধ করতে বলেছেন, একদিন বাংলাদেশও বিশ্বকাপ জিতবে। সুখের এই দৃশ্যটা কল্পনা করতে নিশ্চয়ই খেলোয়াড়দেরও ভালো লাগে। তবে আপাতত তাঁদের চিন্তাজুড়ে ১৮ ফেব্রুয়ারির আফগানিস্তান ম্যাচ। এমনিতে বাংলাদেশ দলের দৃঢ়বিশ্বাস যে, আফগান-বাধা টপকানো কঠিন হবে না। তবে ভ্রু সামান্য কুঁচকে দিচ্ছে আবহাওয়া। কাল ক্যানবেরায় বৃষ্টি হয়েছে, মেঘাচ্ছন্ন ছিল আকাশ। আবহাওয়ার পূর্বাভাস বলছে আকাশ আজ-কালও মেঘলা যাবে। এ ছাড়া ম্যাচের আগের দিন বজ্রসহ বৃষ্টি, এমনকি বৃষ্টির আশঙ্কা আছে ম্যাচের দিনও! পুরো ম্যাচ হলে আফগানিস্তানকে হারানো যাবে বলে আত্মবিশ্বাসী বাংলাদেশ দল। কিন্তু যদি ম্যাচে বৃষ্টি বাগড়া দেয়, চলে আসবে ডাকওয়ার্থ-লুইসের জটিল সমীকরণ। আফগানিস্তানের বিপক্ষে বাংলাদেশ দলের রণকৌশলে তাই থাকছে বৃষ্টিও।	1
যা কিছু প্রথম ম্যাচ: নিউজিল্যান্ড-শ্রীলঙ্কা টস জয়: অ্যাঞ্জেলো ম্যাথুস ম্যাচসেরা: কোরি অ্যান্ডারসন বল: নুয়ান কুলাসেকারা বলের মুখোমুখি: মার্টিন গাপটিল ওয়াইড: কুলাসেকারা নো: লাসিথ মালিঙ্গা চার: ব্রেন্ডন ম্যাককালাম ছয়: ম্যাককালাম ফিফটি: ম্যাককালাম সেঞ্চুরি: অ্যারন ফিঞ্চ উইকেট: রঙ্গনা হেরাথ মেডেন: টিম সাউদি সেঞ্চুরি জুটি: ম্যাককালাম-গাপটিল ক্যাচ: জীবন মেন্ডিস স্টাম্পিং: কুমার সাঙ্গাকারা ৩০০+ স্কোর: নিউজিল্যান্ড শূন্য: মাহেলা জয়াবর্ধনে হ্যাটট্রিক: স্টিভেন ফিন	1
শাপমোচনের শুরু নাকি নতুন ইতিহাস? ২৩ বছর আগে সিডনি ক্রিকেট গ্রাউন্ডে দক্ষিণ আফ্রিকার বিশ্বকাপ অভিষেক। অস্ট্রেলিয়াকে ৯ উইকেটে হারিয়ে কী দাপটেই না শুরু হয়েছিল তাদের বিশ্বকাপ পথচলা। এরপর শুধুই আক্ষেপের গল্প। অদ্ভুত নিয়ম, টাই ম্যাচ, বৃষ্টি, ভুল হিসাব—কত বিচিত্র উপায়েই না শেষ পর্যন্ত বিশ্বকাপ তাদের কাছে আক্ষেপের নাম হয়ে গেছে! আর তাদের গায়ে লেপটে গেছে ‘চোকার’ তকমা। আরেকটি বিশ্বকাপ। দক্ষিণ আফ্রিকার আরেকটি সুযোগ সেই ‘অপবাদ’ ঘোচানোর। এবার কি ঘুচবে সেই ব্যথা, নাকি আক্ষেপের গল্পে যোগ হবে আরেকটি অধ্যায়? দক্ষিণ আফ্রিকার দীর্ঘ পথের শুরুটা হচ্ছে আজ, তাদের প্রথম বাধা জিম্বাবুয়ে। দুই দলই এই বিশ্বকাপে আফ্রিকার প্রতিনিধি। আইসিসির ওডিআই র্যাঙ্কিংয়ে দক্ষিণ আফ্রিকা ৩ নম্বর, জিম্বাবুয়ে ১০। বিশ্বকাপের আগে নিজেদের শেষ সিরিজে দক্ষিণ আফ্রিকা জিতেছে ৪-১ ব্যবধানে, আর জিম্বাবুয়ে হয়েছে ধবলধোলাই। তবে প্রস্তুতি ম্যাচের চিত্রটা একপেশে নয়। শ্রীলঙ্কাকে ৭ উইকেটে হারানোর সঙ্গে বৃষ্টিতে ভেসে যাওয়া ম্যাচে কিউইদেরও চেপে ধরেছিল জিম্বাবুইয়ানরা। আর দক্ষিণ আফ্রিকা কিউইদের কাছে হেরেছে ১৩৪ রানে, শ্রীলঙ্কার সঙ্গে জিতেছে ৫ উইকেটে। মুখোমুখি লড়াইয়ে দক্ষিণ আফ্রিকা অনেক এগিয়ে থাকলেও বিশ্বকাপে কিন্তু লড়াইটা সমানে সমান। ১৯৯২ সালে জিম্বাবুয়েকে ৭ উইকেটে হারিয়েছিল দক্ষিণ আফ্রিকা, ১৯৯৯ সালে হেরেছিল ৪৮ রানে। এবি ডি ভিলিয়ার্সের স্মৃতিতে অবশ্য গত আগস্টে জিম্বাবুয়ের অস্ট্রেলিয়াকে হারানোর ঘটনাটা সজীব, ‘আমরা জিম্বাবুয়ের সামর্থ্য জানি। বেশি দিন হয়নি তারা অস্ট্রেলিয়াকে হারিয়েছে। তারা বিপজ্জনক দল, তাদের কোচও (ডেভ হোয়াটমোর) অসাধারণ। দুই দলের জন্যই শুরুটা গুরুত্বপূর্ণ।’ জিম্বাবুয়ের প্রেরণা হতে পারে কোচ ডেভ হোয়াটমোরের বিশ্বকাপ ইতিহাসও। ১৯৯৬-এ চ্যাম্পিয়ন শ্রীলঙ্কা, ২০০৭-এ সুপার এইটে নিয়ে গিয়েছিলেন বাংলাদেশেকে। অধিনায়ক এলটন চিগুম্বুরাও তাঁর সান্নিধ্যে খুশি, ‘তিনি অভিজ্ঞ। তিনি ভিন্ন কৌশলও এনেছেন দলের মধ্যে। তাঁর অধীনে আমরা যে দুটি ম্যাচ খেলেছি, সেগুলোর দিকে তাকালেই আপনি দেখবেন, আমরা সঠিক পথেই আছি।’ এএফপি, ক্রিকইনফো। মুখোমুখি দক্ষিণ আফ্রিকা–জিম্বাবুয়ে ম্যাচ দ. আফ্রিকা জিম্বাবুয়ে টাই/পরি. মোট ৩৭ ৩৪ ২ ০/১ বিশ্বকাপে ২ ১ ১ ০/০	1
স্বপ্ন বেড়ে গেল অ্যান্ডারসনের এই ক্রাইস্টচার্চ জানে তাঁর প্রথম সবকিছু। সাড়ে তিন লাখ লোকের ছোট্ট এই শহরের আলো-বাতাস গায়ে মেখে বেড়ে উঠেছেন কোরি অ্যান্ডারসন। কী অদ্ভুত সমাপতন, তাঁর বিশ্বকাপ অভিষেকের প্রথম ম্যাচের সাক্ষীও এই ক্রাইস্টচার্চ! হ্যাগলি ওভালে স্বজন-বন্ধুদের সামনে উপলক্ষটাকে স্মরণীয় করে রাখার সুযোগটা অ্যান্ডারসন হাতছাড়া করেন কীভাবে? এবি ডি ভিলিয়ার্স গত জানুয়ারিতেই দ্রুততম ওয়ানডে সেঞ্চুরির রেকর্ডটা কেড়ে নিয়েছেন অ্যান্ডারসনের হাত থেকে। তবে বিশ্বকাপে প্রথম সুযোগ পেয়েই অ্যান্ডারসন বুঝিয়ে দিলেন এই বিশ্বকাপে তাঁকে উপেক্ষা করা যাবে না। ৭৮ রানের দুর্দান্ত এক ইনিংসের পর ২ উইকেট নিয়ে কাল ম্যাচের আলোটা কেড়ে নিলেন এই কিউই অলরাউন্ডার। অ্যান্ডারসন যদি হন নায়ক, তাহলে ব্রেন্ডন ম্যাককালাম আর ড্যানিয়েল ভেট্টোরি পার্শ্বনায়ক। ৬৫ রান করে নিউজিল্যান্ড ইনিংসের ঝোড়ো একটা শুরু এনে দিয়েছেন ম্যাককালাম। পরে তিলকরত্নে দিলশান ও মাহেলা জয়াবর্ধনের মহামূল্যবান ২ উইকেট নিয়েছেন ভেট্টোরি। অ্যান্ডারসন নিজের কীর্তির চেয়ে দুই অগ্রজের ভূমিকাকেই বড় করে দেখলেন, ‘ম্যাচের আগে আমরা একটু স্নায়ুচাপে ভুগছিলাম। শত হলেও বিশ্বকাপের প্রথম ম্যাচ, কিন্তু ব্রেন্ডন ও গাপ্পি (গাপটিল) খুব দ্রুত দলকে ভালো একটা ভিত্তি এনে দিয়েছে। আর বড় আসরে বাজ (ম্যাককালাম) সব সময়ই জ্বলে ওঠে।’ বরাবরের মতো ‘ডার্কহর্স’ নয়, নিউজিল্যান্ড এবার টুর্নামেন্ট শুরুই করেছে অন্যতম ফেবারিট হিসেবে। তবে প্রত্যাশার চাপটা আবার বুমেরাং হয়ে দাঁড়ায় কি না সেটি নিয়েও খানিকটা শঙ্কা ছিল কিউইদের। তবে অ্যান্ডারসন জানিয়েছেন, ম্যাককালাম তাঁর উদ্দীপনামূলক বক্তব্যে সেই শঙ্কাটা দূর করে দেন আগেই, ‘সে আমাদের বলেছিল এটা অন্য সব ম্যাচের মতোই এটা উপভোগ করতে। আমরা কিন্তু সেটাই করেছি। ব্রেন্ডন সব সময়ই দারুণ অনুপ্রেরণাদায়ী, ওকে দলে পাওয়াটা দুর্দান্ত ব্যাপার।’ পরিসংখ্যান বলবে, ভেট্টোরি অন্য সব বোলারের মতোই দুটি উইকেট নিয়েছেন। কিন্তু দিলশান ও জয়াবর্ধনের ওই ২ উইকেটেই ম্যাচটা হেলে পড়ে নিউজিল্যান্ডের দিকে। জয়াবর্ধনে ক্রিজে আসার পরই ম্যাককালাম বল তুলে দেন ভেট্টোরিকে। ফলটাও মেলে হাতেনাতে, মুখোমুখি চতুর্থ বলেই আউট অভিজ্ঞ লঙ্কান ব্যাটসম্যান। অ্যান্ডারসনের দাবি, পুরোটাই ছিল ছক কাটা, ‘পরিকল্পনাই ছিল ও রকম। ড্যান(ভেট্টোরি) আগেও ওকে অনেকবার আউট করেছে, আজও সেটাই হলো। সে আসলেই অসাধারণ। ক্রিকেট তো কম খেলেনি, কীভাবে আউট করতে হবে সেটা সে ভালোই জানে।’ জয়াবর্ধনেকে ওয়ানডেতে ভেট্টোরি আউট করেছেন ছয়বার, তাঁর চেয়ে বেশি আউট করেছেন শুধু জহির খান (৭)। ম্যাককালাম এটা জানবেন না কেন? রিচার্ড হ্যাডলি কদিন আগেই বলেছেন নিউজিল্যান্ডের এই দলটি বিশ্বকাপ ইতিহাসে তাদের সেরা। অ্যান্ডারসন এখন দীর্ঘ অতৃপ্তি ঘোচানোর স্বপ্নে বিভোর, ‘আমার মনে হয় এই বিশ্বকাপেরই স্বপ্ন দেখেছি আমরা।’ এএফপি।	1
কথামালা ভারতীয় দলে আমার অনেক বন্ধু আছে। হার-জিতে সেই বন্ধুত্ব নষ্ট হয় না, হবে না। মহারণের আগে শান্তির বার্তা পাকিস্তানি অলরাউন্ডার শহীদ আফ্রিদির যাঁরা আমাকে বলছেন, আমি ধারাভাষ্য দিতে গিয়ে ইংল্যান্ডের পক্ষ নিচ্ছি না, মনে রাখবেন সেটা আমার কাজও নয়। আমাকে সত্যটাই বলতে হবে। ইংলিশ হয়েও ইংল্যান্ডের পক্ষ না নেওয়ার অভিযোগের জবাবে জিওফ বয়কট শুরুটা দারুণ হলো। এগিয়ে যাও অস্ট্রেলিয়া। প্রথম ম্যাচে দলের জয়ে আনন্দিত সাবেক অস্ট্রেলিয়ান পেসার গ্লেন ম্যাকগ্রা ইংল্যান্ড সমর্থকদের জন্য আশার কথা, প্রথম চারটি ম্যাচ হেরে গেলেও আমাদের বিশ্বকাপ জয়ের সম্ভাবনা থাকবে। হার দিয়ে শুরুর পর সান্ত্বনা খুঁজছেন সাবেক ইংলিশ অধিনায়ক মাইকেল ভন অন্য ম্যাচ দেখা ও খোঁজখবর করা এখন একঘেয়ে লাগে নিজেদের খেলাতেই আগ্রহ এবি ডি ভিলিয়ার্সের আমাদের দলটা খুব সমৃদ্ধ নয় অস্ট্রেলিয়ার কাছে হারের পর ইংল্যান্ড অধিনায়ক এউইন মরগান আমার মনে হয় এই বিশ্বকাপেরই স্বপ্ন দেখেছি আমরা বিশ্বকাপ জয়ের স্বপ্নে বিভোর কোরি অ্যান্ডারসন ফিল্ডিংয়ে অন্তত ২০-৩০টি রান বেশি দিয়েছি আমরা নিউজিল্যান্ডের কাছে হারের পর শ্রীলঙ্কান ব্যাটসম্যান লাহিরু থিরিমান্নে এ আর নতুন কি! জিওফ্রি তো টোয়েন্টি ফোর-সেভেন সমালোচক জিওফ বয়কটের সমালোচনার জবাবে ইংলিশ অধিনায়ক এউইন মরগান ভালো ফর্মে থাকলে তাকে বাদ দেওয়া তো একটু কঠিনই জর্জ বেইলির বাদ পড়ার সম্ভাবনা নিয়ে অ্যারন ফিঞ্চ	1
রাজশাহীতে ফিশপ্লেট খুলে ফেলায় ট্রেন লাইনচ্যুত বিএনপির নেতৃত্বাধীন ২০-দলীয় জোটের টানা অবরোধের মধ্যে রাজশাহীর গোদাগাড়ী উপজেলায় গত শুক্রবার রাতে দুর্বৃত্তরা রেললাইনের ফিশপ্লেট খুলে ফেলায় একটি ট্রেনের ইঞ্জিনসহ তিনটি বগি লাইনচ্যুত হয়। এ ঘটনার পর প্রায় ১৫ ঘণ্টা ঈশ্বরদী-চাঁপাইনবাবগঞ্জ পথে ট্রেন চলাচল বন্ধ ছিল। এ ছাড়া গতকাল শনিবার ও আগের রাতে লক্ষ্মীপুরে একটি যাত্রীবাহী বাসসহ আটটি যানবাহনে অগ্নিসংযোগ ও ভাঙচুর করেছে দুর্বৃত্তরা। এতে আহত হন তিন বাসযাত্রী। বহদ্দারহাট মোড়ে গত রাত পৌনে আটটায় বাসে এবং রাত ১০টায় সীতাকুণ্ডের মাদামবিবিরহাট এলাকায় একটি ট্রাকে আগুন ধরিয়ে দেয় দুর্বৃত্তরা। আর রাজধানীতে একটি যাত্রীবাহী বাসে আগুন ও ককটেল বিস্ফোরণে সাতজন আহত হয়েছেন। লাগাতার অবরোধ কর্মসূচির ৪০তম দিন ছিল গতকাল। ৫ জানুয়ারির ‘একতরফা’ নির্বাচনের মাধ্যমে গঠিত আওয়ামী লীগ সরকারের পদত্যাগের দাবিতে গত ৬ জানুয়ারি থেকে এ কর্মসূচি চলছে। তবে এর দুদিন আগেই শুরু হয়েছে সহিংসতা। ক্রসফায়ারে নিহত ১৯ জনসহ সহিংসতায় এখন পর্যন্ত নিহত হয়েছেন ৮৮ জন; আহত ব্যক্তির সংখ্যা সহস্রাধিক। আগুন দেওয়া হয়েছে ৫৪৩টি যানবাহনে এবং ভাঙচুর করা হয়েছে আরও ৫৫৮টি। রাজধানীতে বাসে আগুন, ককটেলে আহত সাতজন: তেজগাঁও শিল্পাঞ্চল থানার নাবিস্কো এলাকায় গতকাল রাত আটটার দিকে একটি যাত্রীবাহী বাসে আগুন দেয় দুর্বৃত্তরা। যাত্রীরা দ্রুত নেমে যাওয়ায় কেউ হতাহত হয়নি। সন্ধ্যার দিকে ঢাকা বিশ্ববিদ্যালয়ের টিএসসি এলাকায় ককটেল বিস্ফোরণে আহত হন শিমুল আক্তার (৩২), ইসরাত জাহান (২৪) মো. নয়ন (৩০) ও তাঁর স্ত্রী ডালিয়া আক্তার (২২)। তাঁরা একুশের বইমেলা থেকে ফিরছিলেন। এর আগে বিকেলে সোহরাওয়ার্দী উদ্যানসংলগ্ন এলাকায় ককটেল বিস্ফোরণে মো. সেলিম (৩৬) নামের একজন আহত হন বলে জানায় ঢাকা মেডিকেল কলেজ হাসপাতাল সূত্র। সকাল ছয়টার দিকে মোহাম্মদপুর বেড়িবাঁধের লোহার গেট এলাকায় একটি যাত্রীবাহী বাস লক্ষ্য করে একটি ককটেল বিস্ফোরণের ঘটনা ঘটে। এতে মোজাম্মেল হক (২২), নূরুল ইসলাম (৬০) ও হিরা মিয়া (২৭) নামের তিনজন আহত হন। রামপুরায় ককটেল ফাটিয়ে পালানোর সময় মো. সুজন (২০) নামের এক যুবককে গণপিটুনি দেয় জনতা। পরে পুলিশে সোপর্দের পর ঢাকা মেডিকেল কলেজ হাসপাতাল থেকে ওই যুবকের চিকিৎসা করানো হয়েছে। রাতে ঢাকা বিশ্ববিদ্যালয় এলাকা থেকে দুটি ককটেলসহ জুলহাস মৃধা (২৪) নামের এক যুবককে আটক করে পুলিশের বিশেষ শাখা (এসবি)। পরে তাঁকে শাহবাগ থানায় সোপর্দ করা হয়। জুলহাস নিজেকে ঢাকা কলেজের বাংলা চতুর্থ বর্ষের ছাত্র বলে দাবি করেন। তিনি বলেন, রহমান নামের ছাত্রদলের একজন তাঁকে ওই ককটেল দুটি দিয়েছে লিটন নামের এক যুবকের কাছে পৌঁছে দিতে। রাজশাহীতে রেললাইনে নাশকতা: রেলওয়ে সূত্রে জানা যায়, নাশকতাকারীরা গোদাগাড়ী উপজেলার ললিতনগর রেলস্টেশন থেকে চার কিলোমিটার পূর্বে জিয়াপুকুর নামক স্থানে রেললাইনের কয়েকটি ফিশপ্লেট কেটে ফেলে। এতে শুক্রবার রাত সাড়ে ১১টার দিকে চাঁপাইনবাবগঞ্জের রহনপুর থেকে রাজশাহী হয়ে ঈশ্বরদীগামী ৫৬৪ লোকাল ট্রেনটি ইঞ্জিনসহ তিনটি বগি লাইনচ্যুত হয়। তবে গতি কম থাকায় অল্পের জন্য রক্ষা পান শতাধিক যাত্রী। ওই ঘটনার পর ঈশ্বরদী-চাঁপাইনবাবগঞ্জ পথে ট্রেন চলাচল বন্ধ হয়ে যায়। চাঁপাইনবাবগঞ্জ থেকে মহানন্দা ও ঢাকা মেইল ট্রেন দুটি চাঁপাইনবাবগঞ্জেই আটকে পড়ে। অপরদিকে ঈশ্বরদী থেকে কমিউটার ট্রেন ও শাটল ট্রেন দুটি চাঁপাইনবাবগঞ্জ যেতে পারেনি। রাজশাহী থেকেই ফেরত পাঠানো হয়। পরে ঈশ্বরদী থেকে উদ্ধারকারী ট্রেন ঘটনাস্থলে গিয়ে সকাল সাড়ে পাঁচটায় উদ্ধারকাজ শুরু করে। গতকাল বেলা দুইটার দিকে ট্রেন চলাচল স্বাভাবিক হয়। গোদাগাড়ী থানার ভারপ্রাপ্ত কর্মকর্তা (ওসি) এস এম আবু ফরহাদ জানান, রেলের ওই নাশকতার ঘটনায় আশপাশের এলাকায় অভিযান চালিয়ে জড়িত থাকার অভিযোগে পুলিশ দুজনকে গ্রেপ্তার করেছে। এঁরা হলেন উপজেলার পাকড়ি ইউনিয়ন পরিষদের ৭ নম্বর ওয়ার্ড জামায়াতের সভাপতি হযরত আলী ও জামায়াতের কর্মী ইলিয়াস আলী। তাঁদের বাড়ি উপজেলার বারঘাটি গ্রামে। তাঁদের নাশকতার মামলায় গ্রেপ্তার দেখিয়ে আদালতের মাধ্যমে জেলহাজতে পাঠানো হয়েছে। লক্ষ্মীপুরে আটটি গাড়িতে আগুন-ভাঙচুর: লক্ষ্মীপুর সদর উপজেলার মিরিকপুর এলাকায় গতকাল সন্ধ্যায় সিমেন্টবোঝাই একটি কাভার্ড ভ্যান ও দত্তপাড়া এলাকায় দুটি সিএনজি অটোরিকশায় অগ্নিসংযোগ করেছ দুর্বৃত্তরা। এ ছাড়া একই সময়ে বটতলী-দত্তপাড়া সড়কে একটি মালবাহী টেম্পো ও যাত্রীবাহী সিএনজি অটোরিকশায় অগ্নিসংযোগ করা হয়। প্রায় একই সময়ে লক্ষ্মীপুর শহরের উত্তর তেমুহনী এলাকায় পর পর দুটি ককটেল বিস্ফোরণের ঘটনা ঘটে। এ ঘটনায় পুলিশ সন্দেহজনক একজনকে আটক করেছে। এ ছাড়া লক্ষ্মীপুর-মজুচৌধুরীর হাট সড়কের শাকচর এলাকায় দুটি সিএনজি অটোরিকশা ভাঙচুর করেছে দুর্বৃত্তরা। এর আগে শুক্রবার রাত সাড়ে আটটার দিকে লক্ষ্মীপুরের জকসিন বাজার এলাকার যাদৈয়া নামক স্থানে আনন্দ পরিবহনের একটি যাত্রীবাহী বাস লক্ষ্য করে বোমা হামলা চালায় দুর্বৃত্তরা। এ সময় বোমার আঘাতে গাড়িটি সামনের গ্লাস ভেঙে তিন যাত্রী আহত হন। আহত ব্যক্তিদের মধ্যে আলাউদ্দিন নামের একজনের অবস্থা আশঙ্কাজনক। তাঁকে লক্ষ্মীপুর হাসপাতালে ভর্তি করা হয়েছে। লক্ষ্মীপুরের পুলিশ সুপার শাহ মিজান সাফিউর রহমান জানান, এসব ঘটনার সঙ্গে জড়িত ব্যক্তিদের গ্রেপ্তারে পুলিশের অভিযান চলছে। ঢাকার বাইরে আরও নাশকতা: গতকাল বিকেল সাড়ে চারটার দিকে রাজশাহী নগরের সদর হাসপাতালের মোড় এলাকায় বিক্ষোভ মিছিল বের করেন ছাত্রদলের নেতা-কর্মীরা। এ সময় মিছিল থেকে পর পর তিনটি ককটেল বিস্ফোরণের ঘটনা ঘটে। খবর পেয়ে পুলিশ ঘটনাস্থলে উপস্থিত হওয়ার আগেই ছাত্রদলের নেতা-কর্মীরা চলে যান। এ ছাড়া বেলা ১১টায় নগরের শিরোইল এলাকায় পাঁচ মিনিটের জন্য ঝটিকা মিছিল বের করেন মহিলা দলের নেতা-কর্মীরা। কিশোরগঞ্জের পাকুন্দিয়ার চিলাকারা এলাকায় গত শুক্রবার রাতে একটি মাইক্রোবাসে পেট্রলবোমা ছোড়ে দুর্বৃত্তরা। এ ঘটনায় মাইক্রোবাসটি পুড়ে গেলেও কেউ হতাহত হয়নি। ওই ঘটনার পর রাতে উপজেলার চরপলাশ এলাকার একটি লাউখেত থেকে পরিত্যক্ত অবস্থায় ১৬টি পেট্রলবোমা উদ্ধার করে পুলিশ। {প্রতিবেদনটি তৈরিতে সহযোগিতা করেছেন সংশ্লিষ্ট এলাকার প্রথম আলোর নিজস্ব প্রতিবেদক ও প্রতিনিধিরা}	1
ডা. এ এফ জীয়াউর রহমান বাংলাদেশের মুক্তিসংগ্রামে বুদ্ধিজীবীদের অবদান অসামান্য। মুক্তিযুদ্ধ চলাকালে তাঁদের অনেকেই পাকিস্তানি বাহিনীর নির্মম হত্যাযজ্ঞের শিকার হন। সেই জানা-অজানা বুদ্ধিজীবীদের নিয়ে এই ধারাবাহিক প্রতিবেদন সিলেট মেডিকেল কলেজের অধ্যক্ষ ও সুপারিনটেনডেন্ট ছিলেন চিকিৎসক সেনা কর্মকর্তা এ এফ জীয়াউর রহমান (আবুল ফজল জীয়াউর রহমান)। সিলেট মেডিকেল কলেজের বিভিন্ন অবকাঠামো নির্মাণে তাঁর গুরুত্বপূর্ণ অবদান ছিল। একাত্তরের ১৫ মার্চ থেকে সিলেটে অবস্থানরত পাকিস্তানি সেনারা জীয়াউর রহমানকে গৃহবন্দী করে। ১৪ এপ্রিল পাকিস্তান সেনাবাহিনীর একজন লেফটেন্যান্ট তাঁকে জিজ্ঞাসাবাদের নামে নিয়ে যায়। এরপর তিনি আর ফিরে আসেননি। কোথাও তাঁর আর খোঁজ পাওয়া যায়নি। এ সম্পর্কে জানা যায় জীয়াউর রহমানের মা মাসুমা চৌধুরীর রচনা থেকে। তিনি লিখেছেন, ‘পাকিস্তানিরা জীয়ার দেশপ্রেমের প্রতিশোধ নিতে শুরু করলো; ১৫ মার্চ থেকে তাঁকে স্বগৃহে অন্তরীণ করে রাখে। বাইরের সাথে যোগাযোগের অভাবে ঘরে খাদ্যাভাব দেখা দিলো। জীয়াউর রহমানের সহকর্মী ডা. শামসুদ্দীন আহমেদকে সিলেট হাসপাতালে প্রকাশ্যে গুলি করে পাকিস্তানিরা হত্যা করে। জীয়া বুঝতে পারলো পরবর্তী লক্ষ্য সে। আর্মির কমান্ডার তখনও তাঁকে ইসলামাদ গিয়ে কাজে যোগদানের জন্য অনুরোধ করছিল। কিন্তু পর্বতের মতো অটল মনোভাব নিয়ে সে দেশের প্রতি চেয়ে রইলো।...ক্ষতবিক্ষত দেশ, কানে কামান ও বন্দুকের শব্দ, পেটে ক্ষুধার জ্বালা। কিন্তু সে প্রলোভনের কাছে কিছুতেই নতি স্বীকার করলো না। ‘...সম্পূর্ণ জনহীন দ্বিতল বাড়িতে বদ্ধ পরিবেশে তারা স্বামী-স্ত্রী দুজন ও দুটি শিশু। কিন্তু তাদের আহার কোথায়? কয়েক দিন প্রায় অনাহারে থেকে ১৪ এপ্রিল সকালে স্ত্রীকে বললো, বড় ক্ষুধা পেয়েছে, একটু ভালো নাশতা তৈরি করতে পারবে? গত সন্ধ্যায় এক বিহারি ডাক্তার গৃহিণী কিছু চাল, ডাল, ময়দা ইত্যাদি দিয়ে গিয়েছিল। এটাই তাঁর শেষ নাশতা খাওয়ার ইচ্ছা, সেই ইচ্ছাকে পূরণ করার জন্য স্ত্রী ফেরদৌসী স্বামীর জন্য আহার্য তৈরির শেষ সুযোগ আল্লাহ ডাক্তার গৃহিণীর হাত দিয়ে পাঠিয়ে দিয়েছিলেন। কিন্তু সে নাশতা আর খাওয়া হয়নি। গোসল শেষ করে ছেলেমেয়ে নিয়ে খাবার ঘরে প্রবেশ করার সময় তাঁর বাসভবনের সামনে এক ট্রাক বোঝাই রাইফেলধারী পাকিস্তানি আর্মি ও জিপ এসে দাঁড়ালো, একজন লেফটেন্যান্ট সামনে এসে স্যালুট করে অ্যাটেনশন নিয়ে দাঁড়ালো এবং বললো, ইন্টারোগেশনের জন্য নিয়ে যেতে এসেছি। জীয়া সন্তানদের হাত ছেড়ে দিলো। চুমু খেয়ে চলে যাওয়ার মুহূর্তে স্ত্রীর দিকে ফিরে চাইলো, হাত উঠিয়ে বিদায় নিয়ে চোখের অশ্রুকে গোপন করার জন্য দ্রুত প্রস্থান করলো। ফেরদৌসীর হাত হতে জীয়ার ক্ষুধার আহার্য ভর্তি থালা সশব্দে মেঝেতে পড়ে গেল। টেবিলে খাবার উন্মুক্ত পড়ে রইলো, ফেরদৌসীর পাশে তখন অবুঝ দুটি শিশুসন্তান। তারপর ফেরদৌসী আশায় আশায় প্রহর গুনেছে, নিরাশায় হাতছানি দিয়ে গত হয়েছে তার কত দিন কত বছর।’ (মুক্তিযুদ্ধে শহীদ চিকিৎসক জীবনকোষ, প্রথম প্রকাশ ২০০৯। সম্পাদনা বায়জীদ খুরশীদ রিয়াজ)। এ এফ জীয়াউর রহমানের জন্ম ১৯২৬ সালের ২ ফেব্রুয়ারি নারায়ণগঞ্জ জেলার আড়াইহাজার উপজেলার নওগাঁ গ্রামে। বাবা মোসলেহউদ্দিন ভূঁইয়া। তিনি ব্রিটিশ আমলে কয়েক বছর ডিস্ট্রিক্ট বোর্ডের চেয়ারম্যান ছিলেন। শৈশবেই পিতৃহারা হয়েছিলেন জীয়াউর রহমান। তাঁর পড়াশোনার হাতেখড়ি গ্রামের স্কুলে। স্থানীয় স্কুল ও কলেজ থেকে প্রথম বিভাগে ম্যাট্রিক ও ইন্টারমিডিয়েট পাস করে ঢাকা মেডিকেল কলেজে ভর্তি হন। এমবিএএস পাস করে ১৯৪৯ সালে পাকিস্তান সেনাবাহিনীর মেডিকেল কোরে যোগ দেন। ১৯৬৩ সালে পদোন্নতি পেয়ে লেফটেন্যান্ট কর্নেল পদে উন্নীত হন। ১৯৬৮ সালে সিলেট মেডিকেল কলেজে অধ্যক্ষ ও সুপারিনটেনডেন্ট নিযুক্ত হন। গ্রাম ছিল তাঁর প্রিয়। গ্রামের শ্যামল দৃশ্য ও স্নিগ্ধ ছায়া তাঁকে কর্মজীবনেও আকর্ষণ করত। মাঝে মাঝেই তিনি নিজ গ্রামে চলে আসতেন। পাকিস্তানের দুই অংশের বৈষম্যের ব্যাপারে তিনি ছিলেন প্রতিবাদী ও সোচ্চার। যার অনিবার্য পরিণতিই অকালমৃত্যু। জীয়াউর রহমান দুই ছেলে ও এক মেয়ের জনক। ছেলে শাদ বিন জীয়া (কম্পিউটার প্রোগ্রামার ও কানাডাপ্রবাসী) ও খালেদ বিন জীয়া। মেয়ে শাহরীন রহমান। স্ত্রী ফেরদৌসী চৌধুরী। স্কেচ: শহীদ বুদ্ধিজীবী স্মারক ডাকটিকিট (তৃতীয় পর্যায়) প্রকাশ উপলক্ষে প্রকাশিত স্মরণিকা (১৯৯৪) থেকে। গ্রন্থনা: রাশেদুর রহমান 	1
ক্লার্ককে ছাড়াই অস্ট্রেলিয়া দুর্দান্ত বিশ্বকাপে এর চেয়ে ভালো শুরুর কথা নিশ্চয়ই ভাবেনি অস্ট্রেলিয়া কিংবা তাদের সমর্থকেরা। সাবেক অস্ট্রেলিয়ান ক্রিকেটাররাও নিশ্চয়ই চিরপ্রতিদ্বন্দ্বী ইংল্যান্ডের বিপক্ষে এই জয়টা দারুণ উপভোগ করেছে। বিশ্বকাপ শুরু হয়ে গেলেও মাইকেল ক্লার্কের ফিটনেস নিয়ে সংবাদমাধ্যমে গুঞ্জন কিন্তু থামেনি। তবে গতকালের জয়টা প্রমাণ করেছে ক্লার্ক ফেরার আগ পর্যন্ত তার সতীর্থরা দারুণভাবেই সামলে নিতে পারবে। জর্জ বেইলি আগেও নেতৃত্ব দিয়েছে এবং ওয়ানডে খেলোয়াড় হিসেবে সে দুর্দান্ত। গত এক-দেড় বছরে তার পারফরম্যান্স নিখুঁত, এ দলটাকেও সে খুব ভালোভাবে চেনে। ক্লার্ক যদিও দলের খুব গুরুত্বপূর্ণ একজন সদস্য এবং দুর্দান্ত নেতা, তবে এই দলটা দেখিয়েছে, ওরা তার অনুপস্থিতির সঙ্গেও মানিয়ে নিতে পারবে। ক্রিকেটের সবচেয়ে পুরোনো দ্বৈরথটা কাল হয়ে গেছে, তবে সবচেয়ে বড় দ্বৈরথটা হবে আজ। ভারত-পাকিস্তানের এক শ কোটির বেশি ক্রিকেটপ্রেমীর চোখ থাকবে অ্যাডিলেডে আজকের ম্যাচটার দিকে। পারফরম্যান্স ওঠা-নামা করলেও পাকিস্তান সব সময়ই চোখ রাখার মতো দল। আমার মনে আছে, অস্ট্রেলিয়া সেরা ফর্মে থাকা অবস্থায়ও পাকিস্তান তাদের ২-০ ব্যবধানে হারিয়েছে। আর সেটাও খুব বেশি দিন আগের কথা নয়। অস্ট্রেলিয়ান কন্ডিশনের জন্য ওদের বোলিংটা দারুণ। ইউনিস খান আর মিসবাহ-উল-হকের মতো অভিজ্ঞদের পাশে ওদের দারুণ কয়েকজন তরুণ ব্যাটসম্যান আছেন। মিসবাহ সামনে থেকে নেতৃত্ব দেয় এবং দলকে উদ্দীপ্ত করতেও জানে, যেটা অস্ট্রেলিয়ার মাটিতে সর্বশেষ বিশ্বকাপে দেখিয়েছিল ইমরান খান। এরপর পাকিস্তান দলে আছে শহীদ আফ্রিদি, অবসর নেওয়া আর ফিরে আসার রেকর্ডে যে অনেক রক ব্যান্ডকেও ছাড়িয়ে গেছে। এরা সবাই ম্যাচ উইনার। আমার তো মনে হয় পাকিস্তানকে প্রাপ্য সম্মানের চেয়ে কমই দেওয়া হচ্ছে। বিশ্বকাপ এলে ওরা কীভাবে যেন ছন্দে চলে আসে। পাকিস্তান ছন্দ খুঁজে পেতে পারে, তবে বিশ্বকাপে পাকিস্তানের বিপক্ষে ভারত সব সময় ছন্দে থাকে। ভারতের এই দলটিতে মহেন্দ্র সিং ধোনির জাদুর ছোঁয়া অস্বীকার করার মতো সাহসী কাউকে খুঁজে পাওয়া যাবে না। যদিও এ মুহূর্তে তাদের দিশেহারা মনে হচ্ছে। তবে বিরাট কোহলি, রোহিত শর্মা আর শিখর ধাওয়ানের মতো ব্যাটসম্যানদের ছন্দে ফেরার জন্য একটা-দুটো ম্যাচই যথেষ্ট। আর এবারের বিশ্বকাপের ফরম্যাটে সেটা খুবই সম্ভব। ভারতের সত্যিকারের দুশ্চিন্তা হচ্ছে তাদের বোলিং। তার ওপর আবার বোলারদের ফিটনেসেও সমস্যা আছে। ফিল্ডিং নিয়েও একটু দুশ্চিন্তায় থাকতে পারে ভারত। স্বাগতিক দুই দেশে প্রথম দুটি ম্যাচের পর বোঝা যাচ্ছে বিশ্বকাপের উন্মাদনা পেয়ে বসেছে ক্রিকেটপ্রেমীদের। দুটি ম্যাচেই আমরা উপচে পড়া গ্যালারি দেখেছি। অ্যাডিলেডে আজকের ম্যাচে তো রেকর্ড দর্শক আশা করা হচ্ছে। কেউ কেউ ওয়ানডে ক্রিকেটের মৃত্যুই ঘোষণাই করে দিয়েছিলেন। কিন্তু এ বিশ্বকাপ প্রমাণ করতে পারে, সে সময়টা এখনো আসেনি। (গেমপ্ল্যান)	1
হাঁফ ছেড়ে বেঁচেছেন মিসবাহ! ম্যাচটা শেষ হওয়ায় মিসবাহ-উল-হক যেন হাঁফ ছেড়ে বেঁচেছেন। যাক, এবার বিশ্বকাপে মন দেওয়া যাবে। এটা একটা কথা হলো? যে ম্যাচ জিতলে বিশ্বকাপ জিততে না পারাটাকেও ক্ষমা করে দেয় সমর্থকেরা, সেটিতে পরাজয় কি এত সহজে মেনে নেওয়ার মতো! মিসবাহর কথা শুনে মনে হলো, তিনি তা-ই নিচ্ছেন। ওপরের কথাটা তাঁরই। বিশ্বকাপে ভারতের বিপক্ষে আরেকটি ম্যাচ, আরেকটি পরাজয়—ম্যাচ শেষে সংবাদ সম্মেলনে মিসবাহর প্রতিক্রিয়া জানতে চেয়ে প্রথম প্রশ্নটার উত্তরটা হুবহুই তুলে দেওয়া যাক: ‘ম্যাচটা শেষ হয়েছে। এখন আমরা পরের ম্যাচগুলোতে মন দিতে পারব।’ আগের দিন যে মিসবাহ ইতিহাস বদলে দেওয়ার কথা বলছিলেন, তিনি তাহলে বিশ্বকাপে ভারতের কাছে পরাজয়টাকেই নিয়তি বলে মেনে নিচ্ছেন? মনে তো হলো সে রকমই। এই রহস্যের যে কোনো ব্যাখ্যা নেই তাঁর কাছে, ‘আমি জানি না কেন এমন হয়। আমাদের আসলে কিছু করারও নেই।’ ব্যাখ্যা নেই মহেন্দ্র সিং ধোনির কাছেও। এটিকে বেশি বড় করে দেখাতেও তাঁর আপত্তি। ‘এটা নিয়ে কিছু বলতে চাই না। এই রেকর্ডে আমরা অবশ্যই খুশি। তবে একসময় না একসময় এটি ভাঙবেই। পরের বিশ্বকাপে বা এর পরের বিশ্বকাপে অথবা চার বিশ্বকাপ পর, পৃথিবী শেষ হয়ে যাওয়া পর্যন্ত এমনই চলতে থাকবে মনে করার কোনো কারণ নেই।’ পরের কথাগুলোতে অবশ্য বিশ্বকাপে পাকিস্তানের বিপক্ষে ভারতের আধিপত্য নিয়ে তাঁর বিস্ময়ই প্রকাশ পেল, ‘সব মিলিয়ে যদি দেখেন, আমরা কিন্তু ওদের চেয়ে পিছিয়ে আছি। ওরা আমাদের ওপর আধিপত্য করেছে। পাকিস্তান এখনো ভালো দল। আগের মতো খেলোয়াড় হয়তো নেই, তবে প্রতিভায় কিন্তু ওরা পিছিয়ে নেই। আমার যেটা চোখে পড়েছে, আগে ওদের দলে আবদুল রাজ্জাকের মতো অলরাউন্ডার ছিল। এখন আর সে রকম কোনো সিমিং অলরাউন্ডার নেই। এটা হয়তো ওদের একটু ভোগাচ্ছে।’ এটি পাকিস্তানের সমস্যা, পাকিস্তান বুঝবে। ধোনি তা নিয়ে খুব বেশি মাথা ঘামাতে যাবেন কেন? ভারতীয় অধিনায়ককে বরং বিশ্বকাপটা যেমন দাপটে শুরু করল তাঁর দল, সেটি নিয়ে কথা বলতেই বেশি আগ্রহী মনে হলো। ব্যাটিংয়ে শেষের দিকে দ্রুত কয়েকটি উইকেট পড়ে যাওয়ার পরও এই ম্যাচে দলের পারফরম্যান্সে এমনই খুশি যে, এটিকে ‘ভেরি কমপ্লিট গেম’-এর রায় দিয়ে ফেললেন। এমনও বললেন, পরের ম্যাচগুলোর জন্য এই পারফরম্যান্স একটা মানদণ্ড দাঁড় করিয়ে দিয়েছে। শিখর ধাওয়ান রান পাচ্ছিলেন না। দুর্দান্ত এক টেস্ট সিরিজের পর বিরাট কোহলি পর্যন্ত নিজেকে হারিয়ে খুঁজছিলেন। ভারতীয় বোলিং নিয়ে নানা রকম রসিকতা চালু হয়ে গিয়েছিল। সব মিলিয়ে যে ভারতকে কদিন আগেই মনে হচ্ছিল জড়ভরত এক দল, অস্ট্রেলিয়ার কন্ডিশনের সঙ্গে মানিয়ে নেওয়ার জন্য এত সময় পাওয়ার পরও যারা ত্রিদেশীয় সিরিজে গোহারা হেরেছে, সেই ভারতের এমন বদলে যাওয়ার রহস্য কী? ধোনির কাছে এই রহস্যের উত্তর, মাঝখানে পাওয়া ৮-১০ দিনের বিশ্রাম। ‘আমরা সফরটাকে ভাগ করে নিয়েছি। টেস্ট সিরিজের পর ত্রিদেশীয় সিরিজ খেললাম। এর পর কদিনের বিশ্রামের পর নিজেদের বলেছি, বিশ্বকাপ একটা নতুন টুর্নামেন্ট। নতুন করেই তা শুরু করেছি।’ সেই শুরুটা এর চেয়ে ভালো আর হতে পারত না। ক্লাইভ লয়েড ও রিকি পন্টিংয়ের পর তৃতীয় অধিনায়ক হিসেবে বিশ্বকাপের শিরোপা ধরে রাখার সুযোগ তাঁর সামনে। বড় চ্যালেঞ্জও। শুরুতেই পাকিস্তানের ‘ঝামেলা’টা শেষ করে ফেলতে পারায় ধোনিকে খুব তৃপ্ত দেখাল। অন্য কোনো দলের বিপক্ষে জিতলে যত পয়েন্ট, পাকিস্তানের বিপক্ষে জিতলেও তা-ই, নেট রানরেটের নিয়মও আলাদা কিছু নয় ইত্যাদি ইত্যাদি বলে পাকিস্তানের বিপক্ষে ম্যাচের সঙ্গে অন্য কোনো ম্যাচের কোনো পার্থক্য নেই বলে দাবি করলেন প্রথমে। সেটি কেউই বিশ্বাস করছে না বুঝতে পেরেই কি না, পরে আবার নিজেই বললেন, ‘যতই অন্য ম্যাচের মতো বলি, এই ম্যাচটা একটু তো আলাদাই। ফাইভ স্টার হোটেলে খাবার দেওয়ার সময় যেমন বাড়তি কিছু যোগ করে দেয়, এই ম্যাচেও বাড়তি একটা কিছু থাকেই। খেলোয়াড়েরা এই ম্যাচের আগে টগবগ করে ফুটতে থাকে। ওদের এই উত্তেজনাকে ঠিকমতো কাজে লাগানোটাই সবচেয়ে বড় চ্যালেঞ্জ।’ সেই চ্যালেঞ্জে বারবার জয়ী হয়েছেন বলেই তো তিনি মহেন্দ্র সিং ধোনি।	1
অ্যাডিলেড যেন মোহালি চার বছর আগে তিনি ছিলেন মোহালির খলনায়ক। কাল? ধারাভাষ্যে রমিজ রাজা একবার বললেন, ‘একাকী যোদ্ধা।’ কিন্তু ‘একাকী যোদ্ধা’ বললে যতটা বীরত্ব বোঝায়, মিসবাহ-উল-হকের কালকের ইনিংস কি ছিল তেমন কিছু? ২০১১ বিশ্বকাপের সেমিফাইনালে ৭৬ বলে ৫৬ করার পর মন্থর ব্যাটিংয়ের জন্য পাকিস্তানে কুশপুতুল পোড়ানো হয়েছিল তাঁর। কাল করেছেন ৮৪ বলে ৭৬। সেদিন স্ট্রাইক রেট ছিল ৭৩.৬৮, কাল ৯০.৪৭। কিন্তু কালকের এই ‘ঝোড়ো’ ইনিংস কি ম্যাচের প্রেক্ষাপটে কোনো প্রভাব ফেলতে পেরেছে? বরং চার বছর আগে তবু যতক্ষণ উইকেটে ছিলেন মিসবাহ, দলের আশা বেঁচে ছিল নিবু নিবু। কাল মিসবাহ আউট হলেন ৪৬তম ওভারে, ম্যাচ শেষ আসলে এর ওভার বিশেক আগেই। ২৫তম ওভারে যখন আউট হলেন উমর আকমল, পাকিস্তানের রান ৫ উইকেটে ১০৩। জিততে তখন রান প্রয়োজন ওভারপ্রতি প্রায় ৮, উইকেটে শেষ স্বীকৃত জুটি। জয়-পরাজয় নিয়ে সংশয় পাকিস্তানের শেষ আশাবাদী ব্যক্তিটিরও হয়তো নেই, ম্যাচ তখন শুধুই নিয়ম রক্ষার। মিসবাহর একার লড়াই শুধু নয়, গত বিশ্বকাপের ভারত-পাকিস্তান ম্যাচের সঙ্গে কালকের আরও বেশ কটি অদ্ভুত মিল। এবারের ম্যাচের আগে ওয়াহাব রিয়াজ মজা করে বলেছিলেন, ‘সতীর্থদের বলেছি এবার যেন নিজের সাফল্য উদ্যাপন করতে পারি।’ চার বছর আগের ওই ম্যাচে ৫ উইকেট পেয়েছিলেন রিয়াজ, কিন্তু দল হারায় ব্যক্তিগত সাফল্য মিলিয়ে গিয়েছিল হাওয়ায়। কাল ম্যাচ শেষে একই অনুযোগ থাকতে পারে সোহেল খানের কণ্ঠে। সোহেলের এই বিশ্বকাপ দলে থাকাটাই ছিল বিস্ময়। কালকের আগে সবশেষ ওয়ানডে খেলেছেন সেই ২০১১ সালের সেপ্টেম্বরে! ঘরোয়া ক্রিকেটে দুর্দান্ত পারফরম্যান্সের পুরস্কারস্বরূপ বিশ্বকাপ দলে জায়গা। ৩০ বছর বয়সী পেসার কালই জীবনে প্রথমবার খেলতে নামেন ভারতের বিপক্ষে। বিশ্বকাপের মতো আসরে চিরপ্রতিদ্বন্দ্বীদের বিপক্ষে ৫ উইকেট, অনেকের স্বপ্নের সীমানাও এত বড় থাকে না। কিন্তু দিন শেষে সেই সোহেলের মুখই ম্লান। দল পাত্তাই পায়নি ম্যাচে, ওই ৫ উইকেট নিয়ে কে ভাবে! চার বছর আগের মোহালির সঙ্গে কালকের অ্যাডিলেডের আরেকটি মিল শহীদ আফ্রিদি! সেদিনের মতো কালও উইকেটশূন্য আফ্রিদি। তবে বড় মিল এখানে নয়, ব্যাটিংয়ে। সেবারও ফুল টসে কাভারে ক্যাচ দিয়েছিলেন আফ্রিদি, কালও ফুল টসে ক্যাচ কাভারে! সেদিন বোলার ছিলেন হরভজন সিং, ক্যাচ নিয়েছিলেন বীরেন্দর শেবাগ। কাল বোলার মোহাম্মদ শামি, ক্যাচ নিলেন বিরাট কোহলি। আরেকটি মিল বিতর্কে। সাঈদ আজমলের বলে সেবার শচীন টেন্ডুলকারকে দেওয়া এলবিডব্লুর সিদ্ধান্ত ঘুরে গিয়েছিল রিভিউয়ে। হক-আইয়ের ভুল বা কারসাজি করা হয়েছিল বলে অনেক বিতর্ক হয়েছিল সেটি নিয়ে পরে। কাল উমর আকমল আউট রিভিউয়ে, আবারও তৃতীয় আম্পায়ারের সংশয়পূর্ণ সিদ্ধান্ত। রবীন্দ্র জাদেজার বলে আকমলের ব্যাটের ছোঁয়া ধরা পড়েনি স্নিকোমিটারে। তবু মাঠের সিদ্ধান্ত ঘুরিয়ে দিলেন তৃতীয় আম্পায়ার স্টিভ ডেভিস। তবে ভারতের জয় কাল এতটাই অনায়াস যে আকমলের আউটকে অজুহাত বানানোর সুযোগ নেই। বিতর্কও হয়তো তাই খুব বেশি হবে না। আর সবকিছুকে ছাড়িয়ে সবচেয়ে বড় মিল, চিরপ্রতিদ্বন্দ্বীদের বিপক্ষে ভারতের আরও একটি জয়। ভারতে যে জয়কে অনেকে বলেন, বিশ্বকাপ জয়ের চেয়েও বড়!	1
স্যার জাদেজা ‘স্যার জাদেজা একবার একটা ঘুমিয়ে থাকা পর্বতের সঙ্গে খেলাধুলা করেছিলেন। ওটাকে এখন আমরা এভারেস্ট বলে জানি।’ মহেন্দ্র সিং ধোনির এই টুইট নিয়ে কম হাসাহাসি হয়নি। সতীর্থ রবীন্দ্র জাদেজাকে শুধু ধোনি নন, পুরো ভারতই ‘স্যার’ ডাকে। এমনকি কয়েক দিন আগে ভারতের প্রধানমন্ত্রী নরেন্দ্র মোদি সবাইকে শুভেচ্ছা জানিয়ে টুইট করেছেন। সেখানেও তিনি জাদেজাকে ‘স্যার’ ডেকে বসেছেন! তবে ধোনির প্রতি জাদেজার কৃতজ্ঞ থাকা উচিত। শুরুতে একের পর এক ব্যর্থতায় ‘স্যার’ শব্দটা সেঁটে গিয়েছিল। ধোনিই ডেকে উপাধিটা উল্টো জনপ্রিয় করে তুলেছেন। কিন্তু এই অলরাউন্ডার ব্যাপারটাকে সহজভাবেই নিয়েছেন, ‘আমার মনে হয় এটা স্রেফ রসিকতাই। এটা এত বড় করে দেখার কিছু নেই।’ গুজরাটের জামনগরের এক নিরাপত্তাকর্মী ও সেবিকার সন্তান জাদেজা এখন দলে থিতু হয়েছেন। কাল পাকিস্তানের বিপক্ষে বাঁহাতি স্পিনে উমর আকমলের উইকেটটি নেওয়ার পাশে একটু চনমনে ফিল্ডিং। ব্যাটিংয়ে কিছু নেই। তবু ধোনির ভরসা আছে ‘স্যার জাদেজা’র ওপর। রয়টার্স।	1
ওয়েস্ট ইন্ডিজের সামনে পোর্টার ‘মাইনফিল্ড’ এমনিতে আইসিসির সহযোগী সদস্য বলে মর্যাদায় ‘পুঁচকে’। কিন্তু বিশ্বকাপ মঞ্চে এলেই ‘বড়’ হয়ে ওঠে আয়ারল্যান্ড, ‘দৈত্যহন্তারক’ তকমা জোটে তাদের। ২০০৭ সালে অভিষেকের পর থেকেই ক্রিকেটের সবচেয়ে বড় আসর আইরিশদের দুহাত ভরে দিয়েছে। ২০০৭ সালে প্রথমবার নেমেই পাকিস্তানকে হারিয়ে উঠেছিল সুপার এইটে। গত বিশ্বকাপে ইংল্যান্ডের বিপক্ষে তাদের মহাকাব্যিক জয়টা তো ক্রিকেট-পুরাণের অংশ। ওয়েস্ট ইন্ডিজের সঙ্গে সে রকম কিছু ফিরে আসবে কি না সেই ইঙ্গিত হয়তো অনেকটাই পেয়ে গেছেন। নিউজিল্যান্ডের নেলসনে আজ ভোররাত ৪টায় যে শুরু হয়ে গেছে ওয়েস্ট ইন্ডিজ-আয়ারল্যান্ড ম্যাচটি। প্রথম দুই বিশ্বকাপের চ্যাম্পিয়ন ওয়েস্ট ইন্ডিজের এখন যে অবস্থা, তাতে আইরিশদের আশার পালে খানিকটা হাওয়া লাগতেই পারে। সুনীল নারাইন ও ডোয়াইন ব্রাভোবিহীন ওয়েস্ট ইন্ডিজের সময়টা ভালো যাচ্ছে না একদমই। প্রস্তুতিপর্বেও তারা আশার ছবি আঁকতে পারেনি, প্রস্তুতি ম্যাচে ইংল্যান্ডের কাছে বিধ্বস্ত হওয়ার পর স্কটল্যান্ডের সঙ্গে জিততে ঘাম ছুটে গেছে। আইরিশ অধিনায়ক উইলিয়াম পোর্টারফিল্ডের গলাটাও তাতে চড়তে পেরেছে, ‘আমার মনে হয় অনেক দিন থেকেই খেলছি, সবাই সবাইকে খুব ভালোমতো চিনি। আমাদের সম্পর্কে জানে না, এ রকম খুব বেশি দলও নেই। আমার তো মনে হয় আমরা জিতলে তাতে অবাক হওয়ার কিছু থাকবে না। আমরা প্রতিটি ম্যাচ জেতার জন্যই প্রস্তুতি নিচ্ছি।’ প্রস্তুতি ম্যাচে স্কটল্যান্ডের কাছে হারলেও বাংলাদেশকে হারিয়ে আত্মবিশ্বাস অনেকটাই ফিরে পেয়েছে আয়ারল্যান্ড। সেটার স্ফুরণ প্রথম ম্যাচেই কি দেখাতে পারবে তারা? রয়টার্স।	1
ভক্তের জন্য মাঠে টেন্ডুলকার, গ্যালারিতে সুধীর। বেশ কয়েক বছর ধরে আন্তর্জাতিক ক্রিকেটে ভারতের ম্যাচে পরিচিত দৃশ্য হয়ে ছিল এটাই। টেন্ডুলকার খেলা ছাড়লেও এখনো ভারতের ম্যাচে গ্যালারিতে সরব উপস্থিতি গায়ে তেরঙার রংমাখা সুধীরের। কালও যেমন অ্যাডিলেডে ভারত-পাকিস্তানের মহারণে শঙ্খ বাজাতে দেখা গেল সুধীর গৌতমকে। টেন্ডুলকারের সাহায্য না পেলে অবশ্য অ্যাডিলেডে আসাই হতো না তাঁর। অস্ট্রেলিয়ার ভিসা আবেদন করতে দেরি হয়ে গিয়েছিল, টেন্ডুলকার সাহায্যের হাত বাড়ালেন তখনই। দিল্লির অস্ট্রেলিয়ান হাইকমিশনকে চিঠি লিখে অনুরোধ করলেন সুধীরকে যেন ১৩ ফেব্রুয়ারির আগেই ভিসা দেওয়া হয়। ক্রিকেট-কিংবদন্তির অনুরোধ ফেলেনি অস্ট্রেলিয়ান দূতাবাস। মাত্র এক দিনের মধ্যেই ভিসা পেয়ে ৩১ বছর বয়সী সুধীরও সময়মতো বিমানে চেপে উড়ে গেলেন অ্যাডিলেডে। ক্রিকেট কাউন্টি।	1
নীল জার্সির ফেদেরার শচীন টেন্ডুলকার রজার ফেদেরারের খুব বড় ভক্ত ছিলেন। সুযোগ পেলেই ছুটে যেতেন তাঁর খেলা দেখতে। সেই সূত্রে দুজনের বন্ধুত্ব। কয়েক দিন আগে জানা গেল, বিরাট কোহলিও ফেদেরার-ভক্ত। গত মাসে সিডনিতে যখন ছিলেন ফেদেরার—কোহলিও দেখা করেছেন তাঁর সঙ্গে, পরে সেই ছবি দিয়েছেন টুইটারে। ভারতীয় ক্রিকেটারদের এই ভালোবাসাই কিনা ভারতীয় ক্রিকেট দলের সমর্থক বানিয়ে দিয়েছে ফেদেরারকে। গতকাল বিশ্বকাপে ভারত-পাকিস্তান ম্যাচের আগে ফেসবুকে ভারতের জার্সি হাতে একটা ছবি দিয়ে সেই সমর্থনের কথাও জানিয়েছেন ১৭টি গ্র্যান্ড স্ল্যামজয়ী টেনিস কিংবদন্তি। লিখেছেন, ‘ভদ্রলোকের খেলা দেখতে তৈরি হচ্ছি।’ সঙ্গে ভারতীয় দলের সমর্থনে হ্যাশট্যাগ দিয়ে লিখেছেন ‘ব্লিডব্লু’। এমন সুপারস্টার সমর্থককে নিরাশ করেনি ভারতীয় দল। জয়ই উপহার দিয়েছে। এএফপি। 	1
চাকরি স্কটিশ ব্যাটসম্যান কাইল কোয়েতজার একসময় থিয়েটারে দর্শককে আসন দেখিয়ে দেওয়ার কাজ করতেন।	1
মানুকায় জয়েই মনোযোগ মানুকা ওভালে গিয়ে কাল দুটি ইতিবাচক খবর পেল বাংলাদেশ দল, যা আফগানিস্তান ম্যাচের আগে হতে পারে বাড়তি স্বস্তির কারণ। প্রথমটি, ১৮ ফেব্রুয়ারির ম্যাচে বৃষ্টির আশঙ্কা থাকলেও মাঠের কিউরেটর নাকি আশ্বস্ত করেছেন, বৃষ্টি হলেও সমস্যা নেই। পানিনিষ্কাশনব্যবস্থা খুব ভালো। মুষলধারে বৃষ্টি না হলে খেলায় বিঘ্ন ঘটবে না। দ্বিতীয়ত, মাঠটা অনেক বড় হওয়ায় স্পিনারদের সুবিধা হবে। বাংলাদেশ টিম ম্যানেজার খালেদ মাহমুদের বিশ্বাস, ‘সোজাসুজি ৮০ গজ, দুই পাশে কমপক্ষে ৭০ গজ তো হবেই। এত বড় মাঠে আফগানদের ধুম-ধাড়াক্কা ব্যাটিং ক্যাচের ফাঁদ তৈরি করবে। আমাদের স্পিনারদের জন্য এটা একটা বাড়তি সুবিধা।’ প্রথম ম্যাচের ভেন্যু মানুকা ওভালে বাংলাদেশ দল প্রথম অনুশীলন করবে আজ। তবে কাল দুপুরে কিপ্যাক্স ওভাল থেকে অনুশীলন সেরে হোটেলে ফেরার সময় মাঠটা দেখতে গিয়েছিল পুরো দল। মাঠের আয়তন বা পানিনিষ্কাশনব্যবস্থা ছাড়াও মানুকা ওভালের আরেকটা ব্যাপারেও আশাবাদী হয়ে উঠছেন মাহমুদ। সেটা অবশ্য যতটা না মাঠ দেখে, তার চেয়ে বেশি বিশ্বকাপে কাল পর্যন্ত হওয়া ম্যাচগুলো দেখে, ‘প্রতিটা ম্যাচেই তিন শর ওপরে রান উঠছে। আমার ধারণা, বিশ্বকাপের সব উইকেটই ওরা এ রকম বানিয়েছে...সবখানেই রান হবে। প্রস্তুতি ম্যাচে আমরা ও রকম উইকেট না পেলেও ম্যাচের উইকেট ভালো হবে আশা করি।’ একই ধারণা ক্রিকেটারদেরও। বিশ্বকাপে কাল পর্যন্ত হওয়া চারটি ম্যাচ দেখে তাঁরা মনে করছেন, এই বিশ্বকাপে রানেরই খেলা হবে। যা করতে হবে, ব্যাট হাতেই। ‘ছেলেরা সবাই ম্যাচে চোখ রাখছে। সবাই বুঝতে পারছে রান না করলে হবে না’—কাল মুঠোফোনে বলছিলেন ম্যানেজার। দুটি ‘আনঅফিশিয়াল’ এবং দুটি ‘অফিশিয়াল’ প্রস্তুতি ম্যাচে খুব বেশি বড় ব্যক্তিগত ইনিংস পায়নি বাংলাদেশ। তবে মাহমুদ এতে উদ্বিগ্ন নন, ‘মাহমুদউল্লাহ তিন ম্যাচে রান করেছে। তামিম, সাকিব, মুশফিক সবাই কিছু না-কিছু রান করেছে। এগুলো কাজে লাগবে।’ তবে প্রস্তুতি ম্যাচগুলোর হারের হতাশা একটু আছেই। অনুশীলন শেষে সাংবাদিকেরা প্রসঙ্গটা তুললে কোচ চন্ডিকা হাথুরুসিংহে স্বীকার করলেন, ‘হার জিনিসটা কখনোই ভালো নয়। অবচেতনে হলেও কিছু ব্যাপার তো কাজ করবেই। তবে আমরা চেষ্টা করছি যাতে খেলোয়াড়েরা এই কন্ডিশনে ভালো খেলে।’ প্রশ্ন হয়েছে প্রথম ম্যাচের দলের সমন্বয় নিয়েও। কোচ ব্যাপারটা এড়িয়ে গেছেন, ‘আমরা প্রস্তুতি নিয়ে সন্তুষ্ট। ব্রিসবেনের সুযোগ-সুবিধা ভালো ছিল। এখানেও এখন পর্যন্ত যা পেয়েছি ভালো। কম্বিনেশনের ব্যাপারে আমরা ভালোভাবেই জানি কী করতে হবে।’ দলসূত্রে অবশ্য জানা গেছে, আফগানিস্তানের বিপক্ষে ব্যাটিংয়ের তিনে মুমিনুলের বদলে সৌম্যকে খেলানোর চিন্তাই নাকি বেশি কাজ করছে হাথুরুসিংহের মাথায়। আয়ারল্যান্ডের বিপক্ষে প্রস্তুতি ম্যাচে সৌম্যের ৪৫ রানের আত্মবিশ্বাসী ইনিংসই এর কারণ। প্রতিপক্ষ আফগানিস্তান হলেও বিশ্বকাপে নিজেদের প্রথম ম্যাচ বলে বাংলাদেশ দলের ওপর একটা চাপ থাকবেই। কোচ সেটা মানেন, তবে বিশ্বকাপ শুরু করতে চান জয় দিয়েই, ‘প্রথম ম্যাচে জেতাটা গুরুত্বপূর্ণ। ভালো কিছু করার দিকেই সবার দৃষ্টি। আমার মনে হয় আমরা যদি আমাদের সেরা খেলাটা খেলতে পারি, ভালো লড়াই হবে।’ আর চাপ, প্রত্যাশা—এই বিষয়গুলো তাঁর চোখে ইতিবাচক, ‘প্রতিপক্ষ আফগানিস্তান হোক কিংবা অস্ট্রেলিয়া বা নিউজিল্যান্ড, একটু স্নায়ুচাপ থাকা খারাপ নয়। আমি মনে করি এটা ভালো খেলার প্রত্যাশা থেকেই আসে এবং তা ভালো।’ ক্রিকেটের তিন সংস্করণেরই সেরা অলরাউন্ডার সাকিব আল হাসানের কাছে নিজের প্রত্যাশার কথা কখনোই খুলে বলেন না হাথুরুসিংহে। কিন্তু কাল সাকিবের প্রসঙ্গ উঠতেই কোচ একেবারেই খোলামেলা, ‘আশা করি সে ভালো ফর্মে থাকবে। দলের সাফল্যে মূল ভূমিকা রাখবে। সাকিব মেলবোর্ন রেনিগেডসের হয়ে বিগ ব্যাশে খেলেছে। ও একজন বিধ্বংসী ব্যাটসম্যান, ম্যাচ নিয়ন্ত্রণ করতে পারে এবং বোলার হিসেবেও খুব বুদ্ধিমান।’ অবশ্য শুধু সাকিব নন, বিশ্বকাপ মঞ্চে দলের তরুণেরাও কিছু করে দেখাবেন বলে আশা হাথুরুসিংহের। সঙ্গে অবশ্য শঙ্কার কথাটিও বলে রাখলেন। অস্ট্রেলিয়ার মাটি আর জল-হাওয়ায় খেলার অভিজ্ঞতা যে বাংলাদেশ দলের বেশির ভাগ খেলোয়াড়েরই নেই!	1
মিলার-ডুমিনির রেকর্ড ২১ ওভার শেষ হওয়ার আগে ৪ উইকেট নেই, স্কোরবোর্ডে ৮৩ রান! ফিরে গেছেন কুইন্টন ডি কক, হাশিম আমলা, ফাফ ডু প্লেসি আর এবি ডি ভিলিয়ার্স। হ্যামিল্টনে দক্ষিণ আফ্রিকান সমর্থকদের মুখগুলো মলিন, জিম্বাবুয়ের চোখে রঙিন স্বপ্ন। দিনের শুরুর দিকের এই গল্পের সঙ্গে শেষটার বিস্তর অমিল। কারণ এরপর অতিমানবীয় ব্যাটিংয়ে গল্পের মোড় ঘুরিয়ে দিয়েছেন ডেভিড মিলার ও জেপি ডুমিনি। পাল্টা-আক্রমণে দিশেহারা করে ছেড়েছেন জিম্বাবুইয়ান বোলারদের। ফলাফল, ১০০ পেরোতে যে দক্ষিণ আফ্রিকার ২৫ ওভার পর্যন্ত খেলতে হয়েছে, ৪০ ওভার শেষে রান ১৯৩, তারাই ৫০ ওভার শেষে ৩৩৯। উইকেট আর পড়েনি। সেঞ্চুরি পেয়েছেন মিলার-ডুমিনি দুজনই, পঞ্চম উইকেটে তাঁদের সংযোজন ২৫৬ রান, ১৭৮ বলে বিশ্ব রেকর্ড জুটি! তবে জিম্বাবুয়ে কিন্তু রানের চাপে পিষ্ট হয়নি। হ্যামিল্টন মাসাকাদজার ঝলমলে ফিফটিতে বেশ লড়াই করে শেষমেশ জিম্বাবুয়ের হার ৬২ রানে। ডেল স্টেইনের মতো গতিদানবকে স্বছন্দে সামলেছেন জিম্বাবুইয়ান ব্যাটসম্যানরা। ৯ ওভারে ৬৪ রান দিয়ে একটি মাত্র উইকেট স্টেইনের। কিছুদিন আগে বাংলাদেশের কাছে টেস্ট ও ওয়ানডে মিলে ৮-০ ব্যবধানে হারা দলটার জন্য এটা আশাব্যঞ্জক পারফরম্যান্সই। ধাক্কা সামলাতে শুরুতে একটু ধীরস্থির ছিলেন মিলার ও ডুমিনি। মিলারের ফিফটি ৫৫ বলে, ডুমিনির ৬৮ বল। এরপরই জিম্বাবুইয়ান বোলারদের শাসন করেছেন দুজনই। সেঞ্চুরি করতে মিলার খেলেছেন ৮১ বল, ডুমিনি ৯৬। সোলেমান মায়ারের করা ৪৮তম ওভারে ৩ চার ও ৩ ছক্কায় ৩০ রান তুলেছেন মিলার, শেষ পর্যন্ত অপরাজিত ৯২ বলে ১৩৮ রান করে। ছক্কা ৯টি, চার ৭টি। ৩৭ বলে ২৯ রান ছিল যে ডুমিনির, তিনিই ১০০ বলে ১১৫ রানে অপরাজিত। ৩ ছক্কা, ৯ চার। এই দুজনের তাণ্ডবে ৪৫ থেকে ৪৮ ওভার পর্যন্ত ৩ ওভারে ৮০ রান তোলে দক্ষিণ আফ্রিকা! স্টার স্পোর্টস, ক্রিকইনফো। পঞ্চম উইকেটে সেরা পাঁচ জুটি ম্যাচ ভেন্যু সাল ২৫৬* ডুমিনি-মিলার দ. আফ্রিকা-জিম্বাবুয়ে হ্যামিল্টন ২০১৫ ২২৬* বোপারা-মরগান ইংল্যান্ড-আয়ারল্যান্ড ডাবলিন ২০১৩ ২২৩ আজহারউদ্দিন-জাদেজা ভারত-শ্রীলঙ্কা কলম্বো ১৯৯৭ ২২০ ক্লার্ক-সাইমন্ডস অস্ট্রেলিয়া-নিউজিল্যান্ড ওয়েলিংটন ২০০৫ ১৯৫ টেলর-উইলিয়ামসন নিউজিল্যান্ড-জিম্বাবুয়ে বুলাওয়ে ২০১১ হ্যামিল্টনে রেকর্ডময় ম্যাচ ৯ বিশ্বকাপে সবচেয়ে বেশি ছক্কার ইনিংস ডেভিড মিলারের। এর আগে ৮টি করে ছক্কা নিয়ে যৌথভাবে রেকর্ডের অংশীদার ছিলেন রিকি পন্টিং ও অ্যাডাম গিলক্রিস্ট। ১৩৮* পাঁচ নম্বরে ব্যাট করে বিশ্বকাপে সর্বোচ্চ ইনিংস মিলারের। আগের সর্বোচ্চ নিউজিল্যান্ডের ক্রিস হ্যারিসের ১৩০, চেন্নাইয়ে অস্ট্রেলিয়ার বিপক্ষে ১৯৯৬ বিশ্বকাপে। ২ গ্যারি কারস্টেনের পর দ্বিতীয় দক্ষিণ আফ্রিকান হিসেবে বিশ্বকাপ অভিষেকে সেঞ্চুরি পেলেন মিলার। ৯৬ শেষ ৫ ওভারে দক্ষিণ আফ্রিকার ৯৬ রান ওয়ানডেতে পঞ্চম সর্বোচ্চ। সর্বোচ্চ ১১০ নিউজিল্যান্ডের, যুক্তরাষ্ট্রের বিপক্ষে ২০০৪ সালে। 	1
দুই মেরুর লড়াই এক দল অন্যতম ফেবারিট, আরেক দল এখনো বিশ্বকাপে জয়ের স্বাদই পায়নি। বিশ্বকাপে এক দলের শুরুটা হয়েছে দুর্দান্ত, আরেক দলের সম্বল প্রস্তুতি ম্যাচের প্রেরণা। এক দল নিজেদের ‘সেমিফাইনালিস্ট’ তকমাটা ঘুচিয়ে শিরোপা জিততে চায়, আরেক দল চায় অঘটন ঘটাতে। কাল ভোররাতে বিশ্বকাপে দুই মেরুর দল নিউজিল্যান্ড ও স্কটল্যান্ড মুখোমুখি হবে ডানেডিনের ইউনিভার্সিটি ওভালে। কাগজে-কলমে গ্রুপ পর্বে এই কিউইদের সহজতম ম্যাচই হওয়ার কথা। তবে প্রস্তুতি ম্যাচে স্কটিশরা দিয়েছে ভিন্ন বার্তা। আয়ারল্যান্ডকে ১৭৯ রানে হারানোর পর ওয়েস্ট ইন্ডিজকেও দিয়েছিল কাঁপিয়ে—৩১৪ রান তাড়া করে হেরেছিল মাত্র ৩ রানে। অঘটন তাই স্কটিশদের পক্ষে অসম্ভব নয়, তবে সে জন্য প্রস্তুতিপর্বের ফর্মটাকে টেনে আনতে হবে। শ্রীলঙ্কাকে উদ্বোধনী ম্যাচে ৯৮ রানে হারানোর পর কিউইরা জয়রথ থামতে দিতে চাইবে না। কিউই কোচ মাইক হেসন স্কটিশদের অঘটনের সম্ভাবনাকেও উড়িয়ে দিচ্ছেন না, ‘আমি আগেই বলেছি, এ টুর্নামেন্টে বেশ কয়েকটি অঘটন ঘটবে। হালকাভাবে নিলে যে কেউ যেকোনো কিছু করে বসতে পারে। আমরা অবশ্যই সেরা প্রস্তুতি নিয়েই স্কটিশদের বিপক্ষে নামব।’ ডানেডিনের এই মাঠে কিউইরা একটি ম্যাচও হারেনি। আর দুটি প্রস্তুতি ম্যাচই স্কটিশরা খেলেছে অস্ট্রেলিয়ায়। তবে সেপ্টেম্বর-অক্টোবরে অস্ট্রেলিয়া-নিউজিল্যান্ড সফরের অভিজ্ঞতা আছে স্কটিশদের, আর নিউজিল্যান্ডের সাবেক অফ স্পিনার গ্রান্ট ব্র্যাডবার্ন তো আছেনই কোচ হিসেবে। সহকারী কোচ সাবেক ইংলিশ ক্রিকেটার পল কলিংউড। স্কটল্যান্ডকে কিউইরা হালকাভাবে নিতে আসলেই পারে না। এএফপি। বিশ্বকাপে এর আগে একবারই মুখোমুখি হয়ে স্কটল্যান্ডকে হারিয়েছে নিউজিল্যান্ড। বিশ্বকাপের বাইরে আর একমাত্র ম্যাচেও জয়ী নিউজিল্যান্ড। ১৯৯৯ বিশ্বকাপে এডিনবরায় স্কটিশদের ১২১ রান ১৭.৫ ওভারেই পেরিয়ে যায় নিউজিল্যান্ড। ২০০৮ সালে স্কটল্যান্ডের ১০১ রান ২১২ বল হাতে রেখেই পেরোয় কিউইরা।	1
তবু আশাবাদী অ্যামব্রোস তিনি যখন এলেন, বিশ্ব ক্রিকেটে ওয়েস্ট ইন্ডিজের প্রতিপত্তি তখন লোপ পাওয়ার পথে। নিজে যদিও ছিলেন সোনালি সময়ের তারকাদের মতোই উজ্জ্বল, কিন্তু দল ধীরে ধীরে হারিয়েছে তিমিরে। টেস্টের মতো ওয়ানডেতেও ছিলেন দুর্দান্ত বোলার, কিন্তু তিনটি বিশ্বকাপ খেলে শিরোপাস্বাদ পাননি একবারও। সেই আক্ষেপ কার্টলি অ্যামব্রোস ভুলতে চান কোচের ভূমিকায়। জিততে চান বিশ্বকাপ। প্রথম দুটি বিশ্বকাপই জিতেছিল ওয়েস্ট ইন্ডিজ, ফাইনাল খেলেছে ১৯৮৩ সালে। অ্যামব্রোসের অভিষেক ১৯৮৮ সালে। ১৯৯৬ বিশ্বকাপের সেমিফাইনালে অস্ট্রেলিয়ার বিপক্ষে জয়টা হাতের মুঠো থেকে ফেলে দেয় ক্যারিবীয়রা। বিশ্বকাপ তাই অ্যামব্রোসের আক্ষেপের নাম, ‘তিনটি বিশ্বকাপ খেলার সৌভাগ্য আমার হয়েছে, কিন্তু জিততে পারিনি একবারও। ক্যারিয়ারে এই একটা আক্ষেপই আমার। আশা করি, এবার জিততে পারব।’ আইএএনএস। যদিও দলের যে অবস্থা, তাতে ওয়েস্ট ইন্ডিজ সেমিফাইনালে উঠলেও চমকে যাবে অনেকে। তবু স্বপ্ন দেখছেন দলের বোলিং কোচ, ‘জানি খুব বেশি লোক আমাদের সম্ভাবনা দেখছে না। সমস্যা নেই। আমি দলকে বলেছি, আমাদের প্রস্তুতি দারুণ হয়েছে। মাঠে নেমে উজাড় করে দাও নিজেদের। সবই সম্ভব।’ 	1
মালিঙ্গার পাশে মুরালি প্রায় ছয় মাস পর আন্তর্জাতিক ক্রিকেটে ফিরলেন, সেটিও আবার বিশ্বকাপের ম্যাচ দিয়ে। কিন্তু লাসিথ মালিঙ্গার প্রত্যাবর্তনটা হয়েছে দুঃস্বপ্নের মতো। ২০০৭ বিশ্বকাপের ‘ডাবল হ্যাটট্রিকের’ নায়ক ক্রাইস্টচার্চে নিউজিল্যান্ডের বিপক্ষে ১০ ওভারে ৮৪ রান দিয়ে উইকেটশূন্য! অথচ বিশ্বকাপে শ্রীলঙ্কার বড় ভরসা তিনিই। তবে হতাশাজনক এই পারফরম্যান্সের পরও তাঁর ওপর থেকে আস্থা হারাচ্ছেন না শ্রীলঙ্কার কিংবদন্তি স্পিনার মুত্তিয়া মুরালিধরন। বরং এখান থেকেই শ্রীলঙ্কান ফাস্ট বোলার ঘুরে দাঁড়াবেন বলে মনে করেন মুরালি, ‘তার বোলিং পরিসংখ্যান দেখতে খুব ভয়ংকর লাগছে। কিন্তু আমি মনে করি মাঝের এই বিশ্রামটুকু তার খুব কাজে লাগবে।’ অনেক দিন পর চোট কাটিয়ে ফিরেছেন মালিঙ্গা, এই বাস্তবতাকে মাথায় রাখতে বলেছেন মুরালি, ‘তাকে নিয়ে আমাদের আরও বাস্তববাদী হতে হবে। গত আগস্টের পর সে এই প্রথম খেলছে। সেরাটা দিতে হলে তার কিছু সময়ের প্রয়োজন। আমার মনে হয়, আফগানিস্তান ও বাংলাদেশের বিপক্ষে পরের দুই ম্যাচে তার কাছ থেকে আরেকটু বেশি পাবে শ্রীলঙ্কা।’ এএফপি।	1
‘ড্রেসিংরুমে শুধু প্রার্থনা করছিলাম...’ ছয়টি বিশ্বকাপ খেলেছেন। এবার তিনি আর মাঠে নেই। তবে গত বিশ্বকাপের মতো এবারও বিশ্বকাপদূত। স্টার স্পোর্টসে হার্শা ভোগলেকে দেওয়া এক সাক্ষাৎকারে শচীনটেন্ডুলকারফিরে তাকিয়েছেন নিজের বিশ্বকাপভ্রমণে। সেটিই তুলে দেওয়া হলো প্রথমআলোর পাঠকদের জন্য প্রথম বিশ্বকাপ স্মৃতি... শচীন টেন্ডুলকার: ১৯৮৭ বিশ্বকাপে ছিলাম বলবয়। তখনই আমার কথা অনেকে জানতেন। ওয়াংখেড়েতে জিম্বাবুয়ের সঙ্গে ম্যাচ শেষে গাভাস্কার আমাকে ড্রেসিংরুমে নিয়ে পরিচয় করিয়ে দিলেন সবার সঙ্গে। শ্রীকান্ত, শাস্ত্রী, কপিল, ভেংসরকার—বিস্ময়-আনন্দে অসাড় হয়ে গিয়েছিলাম। ওই স্মৃতি কখনোই ভোলার নয়। নিজের প্রথম বিশ্বকাপ... টেন্ডুলকার: ১৯৯২ বিশ্বকাপও ভুলব না। বিশেষ করে সিডনিতে পাকিস্তানের সঙ্গে ম্যাচটা। অমন আবহে তখন পর্যন্ত খেলিনি। তত দিনে পাকিস্তান, ইংল্যান্ড, অস্ট্রেলিয়ায় খেলেছি। কিন্তু নিরপেক্ষ ভেন্যুতে ভারত-পাকিস্তান বিশ্বকাপ ম্যাচেও যে উত্তেজনা, আবহ, রোমাঞ্চ—ওই রকম অভিজ্ঞতার মতো কিছু তখন পর্যন্ত হয়নি আমার। দর্শকের চিৎকার-চেঁচামেচি দেখে আমরা নিজেরা ‘চিয়ারআপ’ করছিলাম। জীবনে প্রথমবার আমার গলা ভেঙে গিয়েছিল ওই ম্যাচের পর। জয়ের রাতে এমন চিল্লাচিল্লি করেছিলাম! ১৯৯৬ বিশ্বকাপে নিজের দুর্দান্ত পারফরম্যান্স, কিন্তু ইডেন-হতাশা... টেন্ডুলকার: ১৯৯৬ বিশ্বকাপ কোয়ার্টার ফাইনালে বেঙ্গালুরুতে পাকিস্তানকে হারিয়ে আমরাই ছিলাম হট ফেবারিট। ওই ম্যাচের পর যে উৎসব, উদ্‌যাপন...সেমিফাইনাল খেলতে কলকাতায় যেভাবে বরণ করে নেওয়া হয়েছিল আমাদের, ধরেই নেওয়া হয়েছিল আমরা চ্যাম্পিয়ন হতে যাচ্ছি। শ্রীলঙ্কা তখন দারুণ খেলছিল। কিন্তু বিশ্বাস ছিল আমরা ওদের চেয়ে ভালো দল এবং সামর্থ্য অনুযায়ী খেললে আমরাই জিতব। ওদের দুই ওপেনার জয়াসুরিয়া ও কালুভিতারানা দুর্দান্ত খেলছিল। ম্যাচের আগের দিন মিটিংয়ে আমরা লম্বা সময় আলোচনা করেছিলাম ওই দুজনকে নিয়েই। ওরা দুজনই আউট প্রথম ওভারেই, আমরা তখন উড়ছিলাম। কিন্তু অরবিন্দ ডি সিলভা দুর্দান্ত একটি ইনিংস খেলল। তার পরও আপনি যতক্ষণ উইকেটে ছিলেন, জয়ের পথে ছিল ভারত... টেন্ডুলকার: জয়াসুরিয়ার যে বলে আউট হলাম, সাধারণত লেগ স্টাম্পে অমন বল আমি গুলির বেগে স্কয়ার লেগ, ফাইন লেগে পাঠিয়ে দিই। ওই বলে টাইমিং হলো না। বল উইকেটকিপারের পাশেই থাকল। কিন্তু শটটা খেলার গতিবেগ আমাকে সামনে ঠেলে দিল। স্টাম্পড হলাম। ড্রেসিংরুমে গিয়ে নিজেই নিজেকে বলছিলাম বারবার, ‘এটা কী করলে তুমি!’ ২০০৩ বিশ্বকাপে ইংল্যান্ডের বিপক্ষে ক্যাডিককে মারা ক্রিকেট-গাথার সেই ছক্কা... টেন্ডুলকার: ডারবানের ওই ম্যাচে বাড়তি বাউন্স ছিল উইকেটে। এমনিতে প্রথম সহজাত প্রবৃত্তি থাকে সামনের পায়ে থাকা। কিন্তু সেদিন ঠিক করেছিলাম ব্যাকফুটেই থাকব বেশি। ওই বলটির সময়ও তাই, ধরেই নিয়েছিলাম ক্যাডিক শর্ট অফ লেংথ করবে। ঠিক করেছিলাম ওই লেংথে করলে ওকে ছাড়ব না। সেটাই হলো, বলটাকে মাঠের বাইরে উড়ে যেতে দেখা ছিল দারুণ! পাকিস্তানের বিপক্ষে সেই মহাকাব্যিক ইনিংস... টেন্ডুলকার: লাঞ্চের সময় ড্রেসিংরুমে এক কোনায় বসে ইয়ারফোন কানে গান শুনছিলাম। বিশাল এক বাটি আইসক্রিম খেতে বসলাম, সবাইকে বললাম আমার শক্তি দরকার। জানতাম ওয়াসিম-ওয়াকার-শোয়েব শুরুতেই আমাদের বিপাকে ফেলতে চাইবে। ড্রেসিংরুমে আলোচনা ছিল তাই শুরুতে উইকেট যেন না পড়ে। আমিও এমনটাই ভেবেছিলাম, প্রয়োজন হলে কয়েক ওভার মেডেন যাক। মাঠে নামার পরই হঠাৎ বীরুকে (বীরেন্দর শেবাগ) বললাম, ‘আজ আমি স্ট্রাইক নেব।’ এমনিতে সব সময় নন-স্ট্রাইকে থাকতে পছন্দ করি। সৌরভ কতবার আমাকে বলেছে, ‘একবার স্ট্রাইক নিয়ে দেখো!’ আমি বলতাম, ‘দাদা, জানোই তো সব সময় ওই পাশে থাকি, কেন খোঁচাও!’ কিন্তু ওই দিন আমি নিজে থেকেই স্ট্রাইক নিয়েছিলাম। তারপর যা করতে চাইলাম, সব হলো...। ২০১১ বিশ্বকাপ...সতীর্থরাও বলছিল শচীনের জন্য জিততে হবে... টেন্ডুলকার: আমি জানতাম, ওরাও জানত ওটাই আমার শেষ বিশ্বকাপ। ২০০৭ বিশ্বকাপে প্রথম রাউন্ড থেকেই বিদায় নিয়ে দেশে ফিরেছিলাম ভাঙা মনে। অজিতদা বললেন, ‘মন খারাপ কেন করছ? ২০১১ বিশ্বকাপে নিজের মাঠ ওয়াংখেড়েতে তোমার হাতে বিশ্বকাপ ট্রফি উঠবে!’ সেটিই হলো। ফাইনালের শুরুতেই আউট হয়ে পুরো সময় ড্রেসিংরুমে এক জায়গায় বসে প্রার্থনা করছিলাম শুধু। ধোনির জয়সূচক শটও আমি দেখিনি। অনেকেই ডাকাডাকি করছিল, ‘জিতে গেছি প্রায়, এখন আসো।’ কিন্তু আমি নড়িনি। এমনকি শেবাগকেও পুরো সময় জোর করে বসিয়ে রেখেছিলাম আমার পাশে। এ মুহূর্তগুলোই আসলে স্মৃতিতে অম্লান থাকে। জয়ের পর শিশুর মতো আনন্দে মাঠে ছুটে যাওয়া... টেন্ডুলকার: ওই সব মুহূর্তে ছেলেমানুষ হয়ে যেতে হয়। নিজের মতো উদ্‌যাপন করতে হয়। সত্যি বলতে, ভেতরের ওই ছেলেমানুষটাই আমাকে ২৪ বছর ধরে খেলে যেতে অনুপ্রাণিত করেছে। এবারের বিশ্বকাপ... টেন্ডুলকার: দেখব অবশ্যই। আমার দৃঢ়বিশ্বাস, আমাদের খুব ভালো সম্ভাবনা আছে। শুধু নিজেদের কাজটা ঠিকঠাক করতে পারলে ফলাফল এমনিতেই পক্ষে আসবে। প্রত্যাশা অনেক বেশি। সেটাই স্বাভাবিক! যত ভালো দল, তত বেশি প্রত্যাশা। সেটার সঙ্গে মানিয়ে নিতেই হবে। 	1
ফেডারেশন কাপ শুরু আজ নভেম্বর-ডিসেম্বরে সাধারণত শুরু হয় ঘরোয়া ফুটবল। কিন্তু এবার অনেকটাই দেরি হয়ে গেছে। বঙ্গবন্ধু গোল্ড কাপ ফুটবল টুর্নামেন্টের জন্যই মূলত এই বিলম্ব। দীর্ঘ অপেক্ষার পর অবশেষে আজ ফেডারেশন কাপ ফুটবলের নতুন মৌসুম শুরু হচ্ছে। বঙ্গবন্ধু স্টেডিয়ামে বিকেল চারটায় উদ্বোধনী ম্যাচে মোহামেডানের মুখোমুখি রহমতগঞ্জ। সন্ধ্যা ৬-১৫ মিনিটে বর্তমান চ্যাম্পিয়ন শেখ জামাল ধানমন্ডির প্রতিপক্ষ ফেনী সকার। সদ্য শেষ হওয়া বঙ্গবন্ধু কাপে দর্শক সাড়া ছিল অনেক, সেই ধারা ফেডারেশন কাপেও থাকবে বলে আশাবাদ অংশ নেওয়া ১২ দলেরই। বাফুফে ভবনে কাল সংবাদ সম্মেলনে দলগুলোর অধিনায়কেরা এসেছিলেন, তাঁরা সবাই ভালো ফুটবল উপহার দেওয়ার প্রতিশ্রুতি দিয়েছেন। অধিনায়কের মধ্যে ছিলেন শেখ জামালের নাসির উদ্দিন, আবাহনীর প্রাণতোষ, মোহামেডানের অরূপ বৈদ্য, মুক্তিযোদ্ধার এনামুল হক, ব্রাদার্সের কেস্টার আকন, বিজেএমসির অমিত খান, ফেনী সকারের আকবর হোসেন, রহমতগঞ্জের জাহিদ হাসান। সংবাদ সম্মেলন শেষে অধিনায়ক ও কর্মকর্তাদের নিয়ে বাফুফে ভবন থেকে বের হয়েছে একটি শোভাযাত্রা।	1
মেসির আরেকটি হ্যাটট্রিক লা লিগায় লিওনেল মেসির চতুর্থ হ্যাটট্রিক, লুইস সুয়ারেজের বাইসাইকেল কিকে দুর্দান্ত গোল- কাল লেভান্তের সঙ্গে বার্সেলোনার ৫-০ গোলের জয়টা ছিল অনেক প্রাপ্তিতে উজ্জ্বল। হ্যাটট্রিক করে লিগে মোট গোলে ক্রিস্টিয়ানো রোনালদোর(২৮) আরেকটু কাছাকাছি চলে আসলেন মেসি (২৬)। বার্সার প্রথম গোলটি ছিল নেইমারের। আগের দিন রিয়াল মাদ্রিদের জয়টাও ছিল অনেক স্বস্তির। গত সপ্তাহে অ্যাটলেটিকো মাদ্রিদের কাছে ৪-০ গোলে হারতে হয়েছিল। ওই ম্যাচের পর ক্রিস্টিয়ানো রোনালদোর জন্মদিন পালনকে ঘিরে সমালোচনার ঝড় ওঠে স্প্যানিশ প্রচারমাধ্যমে। সময়টা তাই ভালো যাচ্ছিল না রিয়ালের। মাঠের ভেতরে-বাইরে বিতর্কে জেরবার রিয়ালের জন্য পরশুর ম্যাচটা ছিল অনেক কিছুর জবাব দেওয়ার উপলক্ষ। সুযোগটা তারা ভালোই কাজে লাগিয়েছে। দেপোর্তিভো লা করুনিয়াকে ইসকো ও করিম বেনজেমার গোলে (২-০) হারিয়ে রোনালদোরা এখন কিছুটা নির্ভার। এএফপি।	1
কথামালা এই মাঠটাকে মুড়ে বাড়ি নিয়ে যেতে ইচ্ছে করে অ্যাডিলেড ওভালে সব ধরনের ক্রিকেটে পাঁচ ম্যাচ খেলে চতুর্থ সেঞ্চুরি পেয়ে বিরাট কোহলি জানি না আমি কী করেছি, তবে কিছু ভক্ত আমার বাড়ির সামনে এসে উৎসব করছে। ইচ্ছে করছে তাদের সঙ্গে যোগ দিতে। ভারতের জয়ের পর টুইটারে ভারতীয় কিংবদন্তি শচীন টেন্ডুলকার কঠিন দুটো মাস কাটানোর পর ভারতের পরম আরাধ্য জয়। অভিনন্দন। পাকিস্তানের বিপক্ষে জয়ে ভারতকে অভিনন্দন সাবেক অস্ট্রেলিয়ান অলরাউন্ডার টম মুডির প্রথম দুই দিনের চার জয়ী—অস্ট্রেলিয়া, নিউজিল্যান্ড, দক্ষিণ আফ্রিকা, ভারত। সেমিফাইনালেও মনে হচ্ছে এই চার দলই খেলবে। এখনই সেমিফাইনালের চার দল বেছে নিলেন সাবেক ভারতীয় ব্যাটসম্যান আকাশ চোপড়া আমার তো মনে হয় আমরা জিতলে তাতে অবাক হওয়ার কিছু থাকবে না ওয়েস্ট ইন্ডিজের সঙ্গে ম্যাচের আগে আয়ারল্যান্ড অধিনায়ক উইলিয়াম পোর্টারফিল্ড আমি জানি না কেন এমন হয়। আমাদের আসলে কিছু করারও নেই। বিশ্বকাপে ভারতের সঙ্গে আরেকটি পরাজয়ে পাকিস্তান অধিনায়ক মিসবাহ উল হক তারা কয়েকটি বড় দলকে হারিয়ে দিলে অবাক হওয়ার কিছু থাকবে না দক্ষিণ আফ্রিকা অধিনায়ক এবি ডি ভিলিয়ার্সের মুখে জিম্বাবুয়ের প্রশংসা ওদের মোটেই হালকাভাবে নিচ্ছি না স্কটল্যান্ডের সঙ্গে ম্যাচের আগে নিউজিল্যান্ড অলরাউন্ডার কোরি অ্যান্ডারসন সেরাটা দিতে হলে তার কিছু সময়ের প্রয়োজন লাসিথ মালিঙ্গাকে নিয়ে ধৈর্য ধরতে বলছেন শ্রীলঙ্কা কিংবদন্তি মুত্তিয়া মুরালিধরন	1
কোয়ার্টারে চোখ আইরিশদের ম্যাচ শেষে খুঁজেই পাওয়া যাচ্ছিল না জেসন হোল্ডারকে। আন্তর্জাতিক ক্রিকেটের ‘অ আ ক খ’ পড়ে ওঠার আগেই কাঁধে এসে পড়েছে দলের নেতৃত্ব। এমনিতেই বিতর্কজর্জর দল, তার ওপর বিশ্বকাপের প্রথম ম্যাচেই সহযোগী দেশের কাছে হার। দুই কাঁধে এখন নিশ্চয়ই দুটি পাহাড় অনুভব করছেন হোল্ডার! ম্যাচ শেষে ক্যারিবিয়ান অধিনায়ক সংবাদ সম্মেলনেও না এসে পাঠিয়েছেন ড্যারেন স্যামিকে। আয়ারল্যান্ডের কালকের জয়ে খুব বড় অবদান নেই উইলিয়াম পোর্টারফিল্ডের। তবে দলটির নেতা তো তিনি! প্রায় সাত বছর ধরে অধিনায়ক। সাক্ষী অনেক স্মরণীয় জয়ের। তালিকায় যুক্ত হলো আরেকটি স্মরণীয় জয়। পোর্টারফিল্ড জানতেন, ‘অঘটন’জাতীয় কোনো প্রশ্ন সংবাদ সম্মেলনে উঠবেই। উত্তরও সাজানো ছিল, ‘আমি তো এখানে অঘটনের কিছু দেখছি না! ম্যাচটি জয়ের লক্ষ্য নিয়েই আমরা প্রস্তুতি নিয়েছি। আরব আমিরাতের বিপক্ষে ম্যাচেও লক্ষ্য জয়, দক্ষিণ আফ্রিকার বিপক্ষেও তা-ই। সব ম্যাচে জয়ই লক্ষ্য থাকে আমাদের।’ অনেকে ভাবতে পারেন, সহযোগী দেশগুলোর জন্য একটি বড় দলকে হারানোই বিশ্বকাপে অনেক বড় পাওয়া। কিন্তু পোর্টারফিল্ড জয়ের উচ্ছ্বাসে না ভেসে তাকাচ্ছেন সামনে, ‘ওরা তিন শ করার পরও জানতাম লক্ষ্যটা আমাদের নাগালেই আছে। দারুণ পেশাদারিতে খেলে সেটা আমরা করে দেখিয়েছি। পরের ম্যাচগুলোর জন্য এই জয় আমাদের আত্মবিশ্বাস বাড়িয়ে দেবে। আমার বিশ্বাস, আমরা কোয়ার্টার ফাইনালে উঠব।’ প্রথম ম্যাচের পরই পোর্টারফিল্ডের কোয়ার্টার ফাইনালে ওঠার ভাবনায় অবাক হতে পারেন। কালকের জয়ের পর সেটি কিন্তু এখন খুবই সম্ভব! আয়ারল্যান্ড যদি এখন প্রত্যাশামতো হারাতে পারে জিম্বাবুয়ে ও আরব আমিরাতকে, আর ওয়েস্ট ইন্ডিজ যদি হারে সব টেস্ট খেলুড়ে দেশের কাছে, অন্য কোনো বড় অঘটন না ঘটলে শেষ আটে খেলতেই পারে আইরিশরা! ক্যারিবিয়ানরা যেমন শুনতে পাচ্ছে বিপদঘণ্টা। সংবাদ সম্মেলনে এসে স্যামি তাই ডাক দিলেন জেগে ওঠার, ‘এভাবে খেলতে থাকলে আমরা খুব বেশি দিন বিশ্বকাপে টিকতে পারব না নিশ্চিত। কোনো কিছু যখন পক্ষে আসে না, নিজেদের অনুপ্রাণিত করাও কঠিন। তার পরও বিশ্বাস হারালে চলবে না। কোনো না কোনো জায়গা থেকে আমাদের অনুপ্রেরণা খুঁজতে হবে এবং সেটাও খুব দ্রুত।’ নইলে দ্রুতই বাড়ির পথ ধরতে হবে একসময়ের প্রবল প্রতাপশালী দলটিকে! এএফপি, রয়টার্স, ক্রিকইনফো। বিশ্বকাপে তিন শ রান তাড়া করে জয় লক্ষ্য ম্যাচ ভেন্যু সাল ৩২৯/৭ (৪৯.১) ৩২৮ আয়ারল্যান্ড-ইংল্যান্ড বেঙ্গালুরু ২০১১ ৩১৩/৭ (৪৯.২) ৩১৩ শ্রীলঙ্কা-জিম্বাবুয়ে নিউ প্লিমাউথ ১৯৯২ ৩০৭/৪ (৪৭.৪) ৩০৭ আয়ারল্যান্ড-হল্যান্ড কলকাতা ২০১১ ৩০৭/৬ (৪৫.৫) ৩০৫ আয়ারল্যান্ড-ও. ইন্ডিজ নেলসন ২০১৫ ৩০১/৯ (৪৯.৫) ৩০১ ইংল্যান্ড-ও. ইন্ডিজ ব্রিজটাউন ২০০৭ সংখ্যায় সংখ্যায় ৩ বিশ্বকাপে আয়ারল্যান্ডের বিপক্ষে ৩০০ করলেই অবধারিত হার। বিশ্বকাপে এ পর্যন্ত তিনবার আইরিশদের বিপক্ষে ৩০০ রানের বেশি করেছে প্রতিপক্ষ, তিনবারই তাড়া করে জিতেছে আইরিশরা। বিশ্বকাপে ৩০০ বা তার বেশি রান তাড়া করে জয়ের ঘটনাই মাত্র পাঁচটি। ৬ এবার প্রথম ৫ ম্যাচেই ছয়বার ৩০০ রান দেখল বিশ্বকাপ। প্রথম সাত বিশ্বকাপের একটিও এত তিন শ রানের ইনিংস দেখেনি। সবচেয়ে বেশি ১৭ বার ৩০০ হয়েছে ২০১১ বিশ্বকাপে। ১৯৮ শেষ ২০ ওভারে ১৯৮ রান তুলেছে ওয়েস্ট ইন্ডিজ। গত ১৪ বছরে দলটির দ্বিতীয় সর্বোচ্চ। ৪ ২০০৭ সালে পাকিস্তান ও বাংলাদেশ, ২০১১ সালে ইংল্যান্ড, এবার ওয়েস্ট ইন্ডিজ। বিশ্বকাপে চারবার টেস্ট খেলুড়ে দেশের বিপক্ষে জিতল আয়ারল্যান্ড। সহযোগী দেশগুলোর মধ্যে কেনিয়াও চারবার জিতেছে টেস্ট খেলুড়েদের বিপক্ষে। ২০০৩ সালে নিউজিল্যান্ডের ছেড়ে দেওয়া ম্যাচটা ধরলে অবশ্য সংখ্যাটা ৫ হয়ে যায়। ৮৯ বিশ্বকাপে সাত নম্বরে ব্যাট করে সর্বোচ্চ রান এখন ড্যারেন স্যামির। স্যামি ভেঙেছেন ১৯৮৩ বিশ্বকাপে পাকিস্তানের শহীদ মেহবুবের (৭৭) গড়া রেকর্ড। ১ ছয়ে নেমে ওয়েস্ট ইন্ডিজের হয়ে বিশ্বকাপে প্রথম সেঞ্চুরি পেলেন লেন্ডল সিমন্স।	1
আফগান কোচের চ্যালেঞ্জ জাতীয় দলে কখনো সুযোগ হয়নি। কিন্তু কাউন্টিতে এক যুগ ছিলেন ওয়ারউইকশায়ারের ব্যাটিং-ভরসা। জুড়ি ছিল না এক পাশ আগলে রাখতে, দাঁতে দাঁত কামড়ে পড়ে থাকতেন উইকেটে। খেলোয়াড়ি জীবনে চ্যালেঞ্জ থেকে পিছপা হননি কখনোই। পিছপা হননি কোচের ভূমিকাতেও। না হলে কি আর আফগানিস্তানের কোচের দায়িত্ব নেন! অ্যান্ডি মোলস সম্ভবত নিয়েছেন ক্রিকেট-বিশ্বের সবচেয়ে বিপজ্জনক দায়িত্বটি। যুদ্ধবিধ্বস্ত আফগানিস্তানে এখনো বাইরে বেরোতে হয় অনেকটা জীবন হাতে নিয়ে। আত্মঘাতী হামলা তো আছেই। নিত্য তাড়া করে অপহৃত হওয়ার শঙ্কাও। একটা দিক থেকে অনেক আফগান ক্রিকেটারদের চেয়ে বেশি ঝুঁকিতে মোলস। ক্রিকেটারদের অনেকেই স্থায়ীভাবে থাকেন পাকিস্তানে। খেলা-টেলা থাকলেই কেবল আসেন। আর মোলস তো থাকেন কাবুলেই! পেশাগত চ্যালেঞ্জ নিতে ভয় পাননি। তবে মৃত্যু যেখানে ফাঁদ পেতে আছে নিত্য, সেখানে তিনি নিজের ব্যাটিংয়ের মতোই খুব সতর্ক, সাবধানী। তাঁর আফগান জীবনের কথা শুনিয়েছেন ব্রিটিশ দৈনিক ইনডিপেনডেন্টকে, ‘কাবুলে যতক্ষণ থাকি, আমি বাইরে বলতে গেলে যাই-ই না। হোটেল রুমেই থাকি। হোটেল থেকে অফিস, অফিস থেকে আবার হোটেলে ফিরে দরজা বন্ধ করে পরের দিনের অপেক্ষায় থাকি। যতটা পারা যায়, নিজের নিরাপত্তার খেয়াল রাখি। চাই না নিজেকে খুব বেশি মেলে ধরতে। তালেবানরা তাই ক্রিকেট কোচ অ্যান্ডি মোলসকে টার্গেট করলে আমি অবাকই হব!’ ১৯৯৭ সালে ক্রিকেট ক্যারিয়ার শেষ হওয়ার পরপরই দক্ষিণ আফ্রিকায় গ্রিকুয়াল্যান্ড ওয়েস্ট দলের দায়িত্ব নেন মোলস। ২০০৩ সালে কেনিয়ার দায়িত্ব নিয়ে চমকে দেন দলকে বিশ্বকাপ সেমিফাইনালে তুলে। ২০০৫ সালে কেনিয়াকে ছেড়ে দায়িত্ব নেন স্কটল্যান্ডের। আইসিসি ট্রফি খেলে স্কটল্যান্ড যোগ্যতা অর্জন করে ২০০৭ বিশ্বকাপে খেলার। কিন্তু ক্রিকেটারদের সঙ্গে ঝামেলায় ছেড়ে দেন দায়িত্ব। এরপর নর্দার্ন ডিস্ট্রিক্টের কোচ হয়ে যান নিউজিল্যান্ডে। ২০০৮ সালে নিউজিল্যান্ড জাতীয় দলের দায়িত্ব পেয়ে ছিলেন বছর খানেক। আলোচনায় ছিলেন বাংলাদেশের কোচ হওয়ার দৌড়েও। শেষ পর্যন্ত পরিবারের শঙ্কা-আপত্তি মাথায় নিয়েই যান আফগানিস্তানে। কাবুলে নানা অভিজ্ঞতায় সমৃদ্ধ হচ্ছে মোলসের জীবন, ‘সবচেয়ে বড় ভয় অবশ্যই ভুল সময়ে ভুল জায়গায় পড়ে যাওয়া, মানে আত্মঘাতী হামলার শিকার হওয়া। এ জন্য খুব প্রয়োজন হলেই শুধু বাইরে যাই। মাস খানেক আগের কথা বলি। একজন ক্রিকেটার ক্যাম্পে এল দেরি করে। কারণ জিজ্ঞেস করতেই বলল ওর এক জ্ঞাতি ভাইকে গুলি করে মারা হয়েছে। আরও অনেক ক্রিকেটারের পরিবারের অনেককেই অপহরণ করা হয়েছে নানা সময়ে। জীবনটা ওদের জন্য অনেক কঠিন।’ জীবনযুদ্ধ এত কঠিন বলেই ক্রিকেট মাঠের যুদ্ধ এত সহজ আফগানদের জন্য! এএফপি।	1
মিয়াঁদাদের ক্ষোভ প্রথম দুটি পরাজয়ের সাক্ষী তিনি সরাসরি মাঠে থেকেই। সেই জাভেদ মিয়াঁদাদ অবসর নিয়েছেন। কিন্তু মাঠের বাইরে থেকেও আরও চারবার বিশ্বকাপে ভারতের কাছে পাকিস্তানকে হারতে দেখলেন। এর মধ্যে সবচেয়ে একতরফা ম্যাচটা হয়েছে সম্ভবত গত রোববার, অ্যাডিলেডে। হতাশাজনক ওই হারের জন্য পাকিস্তান টিম ম্যানেজমেন্টকেই কাঠগড়ায় তুলছেন পাকিস্তান ক্রিকেটের ‘বড়ে মিয়া’। ভুল একাদশ নির্বাচন, বিশেষজ্ঞ খেলোয়াড়দের বাদ দেওয়া, ফর্মে না থাকা খেলোয়াড়কে একাদশে রাখা—মিয়াঁদাদের অভিযোগের শেষ নেই! আইসিসির ওয়েবসাইটে লেখা কলামে মিয়াঁদাদ প্রশ্ন তুলেছেন ভারতের বিপক্ষে একাদশ নির্বাচন নিয়ে, ‘কী ভেবে ইউনিস খানকে ওপেন করতে পাঠানো হলো? বিশেষজ্ঞ উইকেটকিপার সরফরাজ আহমেদকে বাদ দেওয়া হলো কোন যুক্তিতে, বিশেষ করে ও যখন আক্রমণাত্মক ব্যাটিংটাও পারে? তাঁর জায়গায় উমর আকমলের ওপর ভরসা রাখা কেন? গুরুত্বপূর্ণ ম্যাচের গুরুত্বপূর্ণ মুহূর্তে এর আগে কত ক্যাচ যে ফেলেছে ও! যে কারণে বিরাট কোহলির ক্যাচ যখন ফসকে যায় আকমলের হাত গলে, সেটি আমাকে অবাক করেনি মোটেও।’ আইসিসি-ক্রিকেট ডটকম।	1
আজমলের ষড়যন্ত্র–তত্ত্ব আইসিসির এলিট প্যানেলের আম্পায়ার স্টিভ ডেভিস ইচ্ছে করেই ভুল সিদ্ধান্ত দেন পাকিস্তানের বিপক্ষে! এটি পাকিস্তানের বিরুদ্ধে ষড়যন্ত্র। পাকিস্তানের একটি টিভি চ্যানেলের অনুষ্ঠানে আলোচক হিসেবে অভিযোগটা তুলেছেন পাকিস্তানের অফ স্পিনার সাঈদ আজমল। তাঁকে সমর্থন করেছেন পাকিস্তানের সাবেক ক্রিকেটার সরফরাজ নওয়াজ ও ইমরান নাজির। ত্রুটিপূর্ণ বোলিং অ্যাকশনের দায় থেকে আরেকটু আগে মুক্তি মিললে আজমল অবশ্য চলমান বিশ্বকাপে পাকিস্তান দলের গুরুত্বপূর্ণ অংশ হয়েই এখন থাকতেন অস্ট্রেলিয়া-নিউজিল্যান্ডে। পরশু স্নিকোমিটারে ব্যাট-বলের সংযোগ ধরা না পড়লেও উমর আকমলকে আউট দিয়েছেন টিভি আম্পায়ার ডেভিস। এই প্রসঙ্গ টেনেই ‘দুনিয়া’ নিউজ চ্যানেলের এক অনুষ্ঠানে আজমল বলেছেন, ‘আমি যখন বল করতাম স্টিভ ডেভিস আমার কোনো আপিলেই সাড়া দিতেন না। তিনি আম্পায়ার থাকলে উইকেট পেতে আমাকে সব সময় রেফারেল নিতে হতো। স্টিভ ডেভিস সব সময়ই আমাদের পিছু লেগে থাকেন। এমনও হয়েছে আমরা তাঁকে কোনো ম্যাচে না চাইলেও আমাদের কথা টেকেনি।’ আজমলের প্রশ্ন, ‘যখন স্নিকোমিটার কিছু দেখাল না, শোনা গেল না শব্দ, তখন কেন রেফারেলে আউট দেওয়া হলো উমরকে?’ রেফারেল ব্যাপারটাই অবশ্য খটমট লাগে আজমলের কাছে, ‘আমার মনে আছে, গত বিশ্বকাপে গৌতম গম্ভীর শচীনকে বলছিল এটা পরিষ্কার আউট, রেফারেল দরকার নেই। কিন্তু রেফারেল নেওয়া হলে দেখা গেল বল লেগ সাইডের বাইরে যাচ্ছে।’ ডিএনএ ইন্ডিয়া।	1
মারামারি ভারত-পাকিস্তান ম্যাচের পর অনেক কিছুই হয়। পরাজিত দলের ক্রিকেটারদের বাসায় ঢিল এসে পড়ে। সীমান্তে পরস্পরের দিকে তাকিয়ে থাকা বন্দুক ও কামানের ধাতব নলগুলো গরম হয়ে ওঠে! এ হিসেবে পরশু সিডনির মেরিল্যান্ডস আরএসএল ক্লাবে দুই দলের সমর্থকদের মধ্যে যা ঘটল, তুলনায় সেটি কিছুই না। দুই দলের ম্যাচে সমর্থকদের স্নায়ুযুদ্ধের নামান্তর মাত্র। সিডনির ওই ক্লাবে বসে ম্যাচের সরাসরি সম্প্রচার দেখছিল দুই দলের জনা চল্লিশেক সমর্থক। এক কথা দুই কথা হতে হতে ম্যাচ শেষে মারামারি। পরস্পরের দিকে ছুড়ে মারে চেয়ার। পুলিশ এসে পড়ার আগে মারামারিটা ক্লাব ছাড়িয়ে রাজপথ পর্যন্ত গড়ায়। সিডনি মর্নিং হেরাল্ড-এর খবর, আঘাতপ্রাপ্ত চারজনকে হাসপাতালে ভর্তি করা হয়েছে। কারও বিরুদ্ধে অভিযোগ গঠনের জন্য প্রয়োজনে ঘটনার সিসিটিভি ফুটেজ খতিয়ে দেখতে পারে নিউ সাউথ ওয়েলসের পুলিশ। সিডনি মর্নিং হেরাল্ড।	1
পাচক আয়ারল্যান্ডের অলরাউন্ডার কেভিন ও’ব্রায়েন রান্না করতে খুব ভালোবাসেন। ১৬ বছর বয়সে এক রেস্তোরাঁয় হাঁড়িকুড়ি পরিষ্কারের চাকরি করতে গিয়েই রন্ধনবিদ হয়েছেন কেভিন।	1
মাহমুদউল্লাহর ইংল্যান্ড–প্রেরণা বিশ্বকাপের প্রথম অঘটনটা কাল ঘটিয়ে দিল আয়ারল্যান্ড। পরশু হারের আগে দক্ষিণ আফ্রিকাকেও ভালোই বেগ দিয়েছে জিম্বাবুয়ে। আয়ারল্যান্ড-জিম্বাবুয়ে যদি বড় দলগুলোকে কাঁপিয়ে দিতে পারে, বাংলাদেশ কেন নয়? বিশ্বকাপের ‘নিচুতলা’র দলগুলোর মধ্যে তো সবার ওপরে আছে তারাই! গ্রুপ পর্বে বাংলাদেশ যে বড় দলগুলোকে সামনে পাবে, তাদের সবাইকেই কখনো না কখনো তারা হারিয়েছে। কার্ডিফে অস্ট্রেলিয়ার বিপক্ষে সেই জয় এখনো হতে পারে আত্মবিশ্বাসের সঞ্জীবনী। ইংল্যান্ডকে ব্রিস্টলে হারানোর পর হারানো গেছে গত বিশ্বকাপেও। জয় আছে শ্রীলঙ্কার বিপক্ষে। আর নিউজিল্যান্ডকে তো দুবার ‘হোয়াইটওয়াশ’ই করেছে বাংলাদেশ। মাহমুদউল্লাহ অবশ্য আগ বাড়িয়ে অঘটনের ঘোষণা দিচ্ছেন না। কাল মানুকা ওভালে অনুশীলনের আগের সংবাদ সম্মেলনে দারুণ ফর্মে থাকা এই ব্যাটসম্যান বললেন, ‘আমি বলব না যে আমরা অঘটন ঘটাবই। তবে এটা ঠিক, সামর্থ্য অনুযায়ী খেলতে পারলে আমরা যে কাউকে হারাতে পারব।’ এমন কথা বাংলাদেশের ক্রিকেটারদের মুখে নিয়মিতই শোনা যায়। তবে মঞ্চটা যখন বিশ্বকাপ এবং কথাটা যখন বলছেন মাহমুদউল্লাহ, এটাকে একেবারেই কথার কথা ভেবে উড়িয়ে দেওয়াটা অন্যায় হবে। ২০১১ বিশ্বকাপে ইংল্যান্ড ম্যাচটার কথাই মনে করুন না! চট্টগ্রামে ইংল্যান্ডের ২২৫ রান তাড়া করতে গিয়ে ১৬৯ রানে ৮ উইকেট হারিয়ে ফেলেছিল বাংলাদেশ। টেলএন্ডার শফিউল ইসলামকে সঙ্গে নিয়ে সেখান থেকে ম্যাচ জিতিয়ে দেন মাহমুদউল্লাহ। কাল সংবাদ সম্মেলনে চার বছর আগের স্মৃতিটা মনে করিয়ে দিতেই মাহমুদউল্লাহ বললেন, ‘ওটা আমাদের দলের জন্য দারুণ একটা ম্যাচ ছিল। বাংলাদেশ দল বাজে পরিস্থিতির মধ্যে পড়ে গিয়েছিল...আমার জন্যও ওই জয়টা ছিল বিশেষ কিছু।’ এই বিশ্বকাপে বাংলাদেশের প্রথম বড় প্রতিপক্ষ অস্ট্রেলিয়া। ২১ ফেব্রুয়ারি বাংলাদেশ-অস্ট্রেলিয়া ম্যাচটি হবে ব্রিসবেনে। তার আগে আগামীকাল ক্যানবেরায় বিশ্বকাপ অভিযান শুরু করবে তারা আফগানিস্তানের বিপক্ষে ম্যাচ দিয়ে। ‘এ’ গ্রুপের এই দুই দলের মধ্যে টেস্ট খেলুড়ে বাংলাদেশ পরিষ্কার ফেবারিট। তবে দেশের মাটিতে ২০১৪ এশিয়া কাপে আফগানদের কাছে হারের কারণে কিছুটা হলেও চাপ থাকবে মাশরাফি বিন মুর্তজার দলের ওপর। যদিও মাহমুদউল্লাহ মনে করছেন সমান চাপ থাকবে আফগানিস্তানের ওপরও, ‘তারাও(আফগানিস্তান) ভালো দল এবং তাদের কাছেও মানুষের প্রত্যাশা আছে।’ সন্দেহ নেই, বাংলাদেশ-আফগানিস্তান দুই দলের কাছেই সমর্থকদের প্রত্যাশা বাড়িয়ে দিয়েছে ওয়েস্ট ইন্ডিজের বিপক্ষে আইরিশদের কালকের জয়।	1
বাংলাদেশের বিপক্ষেও নেই ফকনার বাংলাদেশের বিপক্ষে ম্যাচ দিয়েই আবার আন্তর্জাতিক ক্রিকেটে ফেরার প্রস্তুতি নিচ্ছেন মাইকেল ক্লার্ক। এটা যদি বাংলাদেশ দলের জন্য দুঃসংবাদ হয়, সুসংবাদও একটা আছে। চোটের কারণে ইংল্যান্ডের বিপক্ষে প্রথম ম্যাচটা খেলতে পারেননি জেমস ফকনার। অস্ট্রেলিয়ান পেস বোলিং অলরাউন্ডারের ফেরা হচ্ছে না ২১ ফেব্রুয়ারির বাংলাদেশ ম্যাচেও। মাইকেল ক্লার্কের চোট নিয়ে অস্ট্রেলিয়া উদ্বিগ্ন। তবে অনেক অস্ট্রেলিয়ান বিশ্বাস করেন, ক্লার্ককে হারানোর ক্ষতি হয়তো পুষিয়ে নেওয়া যাবে, কিন্তু ফকনারকে ‘হারানোর ক্ষতি’টা নয়। বিশ্বকাপে ফকনারকে অবশ্য হারাচ্ছে না অস্ট্রেলিয়া, গ্রুপ পর্বের শেষ দিকেই হয়তো তাঁকে পাওয়া যাবে। ইংল্যান্ড-ভারতের বিপক্ষে খেলা তিন জাতি সিরিজ থেকেই শরীরের এক পাশের মাংসপেশির চোটে ভুগছিলেন ফকনার। এখন চলছে পুনর্বাসনপ্রক্রিয়া। কাল এক সংবাদ সম্মেলনে ফকনার নিজেই বলেছেন, ‘আমি আপনাদের বলে দিতে পারি, বাংলাদেশের বিপক্ষে আমার খেলার কোনো সম্ভাবনা নেই।’ সবাই আশাবাদী আগামী কয়েক দিনের মধ্যেই পুরোপুরি সুস্থ হয়ে যাবেন তিনি। তবে ফকনার নিশ্চিত, বাংলাদেশের বিপক্ষে তাঁর খেলা হচ্ছে না। খেলায় কবে ফিরতে পারবেন, নিশ্চিত করে বলতে পারছেন না সেটাও। ‘ডাক্তাররা যা বলছেন এই মুহূর্তে আমি শুধু সেটাই করে যাচ্ছি। অন্য কিছু নিয়ে চিন্তা করছি না’—বলেছেন ফকনার। এএফপি।	1
যেন পারিবারিক বিশ্বকাপ ৯ অক্টোবর ১৯৮৭। ওই বিশ্বকাপে অস্ট্রেলিয়ার প্রথম ম্যাচ। জিওফ মার্শের বিশ্বকাপ অভিষেক হলো ভারতের বিপক্ষে। বাকিটা ইতিহাস। বিশ্বকাপের অভিষেকেই সেঞ্চুরি, হলেন ম্যান অব দ্য ম্যাচ। প্রায় ২৮ বছর পর। গত শনিবার বিশ্বকাপ অভিষেক হলো মার্শ সাহেবের কনিষ্ঠ পুত্র মিচেল মার্শের। অভিষেকেই ৫ উইকেট। অ্যারন ফিঞ্চ ও রকম দুর্দান্ত সেঞ্চুরিটা না করলে হয়তো মিচেলই ম্যাচসেরা হতেন। হতে পারেননি, তবে বাবার নামটা ঠিকই উজ্জ্বল করেছেন। বড় ভাই শন মার্শের এবার বিশ্বকাপ দলে জায়গা হয়নি, বাবা-ভাইয়ের চেয়ে কম যান না তিনিও। দুই পুত্রে গর্বিত বাবা জিওফ মার্শ তো একবার মজা করে বলেওছিলেন, ‘আমার স্ত্রীকে তো আমি প্রায়ই বলি, আমাদের আরও সন্তান নেওয়ার দরকার ছিল। তাতে অস্ট্রেলিয়ান ক্রিকেটেরই লাভ হতো।’ বিশ্বকাপে বাবার নাম উজ্জ্বল করতে এসেছেন মিচেল মার্শের মতো আরও একজন—ভারতের স্টুয়ার্ট বিনি। ১৯৮৩ বিশ্বকাপে ভারতের শিরোপাজয়ী দলের সেরা বোলার ছিলেন তাঁর বাবা রজার বিনি, টুর্নামেন্টের সর্বোচ্চ উইকেটশিকারিও। স্টুয়ার্ট বিনির অবশ্য এখনো ভারতের হয়ে ও রকম কিছু করার সৌভাগ্য হয়নি। দলে তাঁর জায়গা নিয়েই প্রশ্ন আছে। কেউ কেউ তো বলেন, বাবা নির্বাচক বলেই বিশ্বকাপ দলে আছেন স্টুয়ার্ট। এটা ভুল প্রমাণের দায়িত্বও স্টুয়ার্ট বিনিরই। মার্শ আর বিনি পরিবারের পূর্বসূরি-উত্তরসূরিরা তাও একই পক্ষে আছেন। কিন্তু এবারের বিশ্বকাপ মুখোমুখি দাঁড় করিয়ে দিয়েছে সিমন্স পরিবারকে। চাচা ফিল সিমন্স ওয়েস্ট ইন্ডিজের হয়ে খেলেছেন, এখন আয়ারল্যান্ডের কোচ। সেই আইরিশদের বিপক্ষেই কাল ওয়েস্ট ইন্ডিজের হয়ে খেলেছেন তাঁর ভাইপো লেন্ডল সিমন্স। ম্যাচ শেষে হাসিটা অবশ্য চাচার মুখেই ছিল। নেলসন ওভালে গতকালের ম্যাচটিতে প্রতিনিধিত্ব ছিল আরও একটা পরিবারের। খেলেছেন আয়ারল্যান্ডের বিখ্যাত ও’ব্রায়েন ভ্রাতৃদ্বয়। চার বছর আগে এ রকমই এক ম্যাচে ইংল্যান্ডকে একাই হারিয়ে দিয়েছিলেন কেভিন ও’ব্রায়েন। কাল কেভিন কিছু করতে না পারলেও বড় ভাই নিয়াল কিন্তু অপরাজিত ৭৯ রানের ইনিংস খেলে বড় অবদান রেখেছেন আইরিশ জয়ে। এএফপি।	1
‘শাপেবর’ বলছেন ইমরান রাজনীতির কারণে আগের মতো আর ক্রিকেট দেখতে পারেন না। দেখলেও ফাঁকে ফাঁকে। কিন্তু পরশু হাজার ব্যস্ততার মধ্যেও শুরু থেকে শেষ পর্যন্ত দেখেছেন পাকিস্তান-ভারত ম্যাচটি। পাকিস্তান জিতলে দেশটির আর দশজনের মতো তিনিও খুশি হতেন। কিন্তু না জেতায় খুব হতাশ নন ইমরান খান। এই অস্ট্রেলিয়া থেকেই পাকিস্তানকে একমাত্র বিশ্বকাপ জেতানো অধিনায়ক উল্টো মুষড়ে পড়া সমর্থকদের সান্ত্বনা দিতে গিয়ে মন্দের মধ্যে খুঁজে পেয়েছেন ভালো কিছু, ‘ভারতের কাছে পরাজয়ে পাকিস্তানিদের হতাশ হওয়া উচিত নয়। যদি পারফরম্যান্সের চুলচেরা বিশ্লেষণ করা যায়, তাহলে এ পরাজয় হতে পারে শাপেবর। দলে আমি কিছু প্রতিভা দেখেছি। দরকার শুধু আরও ভালো একটা কৌশল।’ অ্যাডিলেডে প্রথমে ব্যাট করে ভারত তিন শ রান করলেও পাকিস্তানের বোলিংয়ের ওপর আস্থাশীল কিং খান, ‘ব্যাটসম্যানরা ভালো রান করতে পারলে ইরফান, ওয়াহাব, ইয়াসির, সোহেলরা তা ধরে রাখতে পারবে। সামনের ম্যাচগুলোয় ইউনিসকে অবশ্যই রান করতে হবে।’ ইমরানের বার্তাটা শুধু ইউনিসের জন্য নয়, অন্য পাকিস্তানি ব্যাটসম্যানদের জন্যও। ইয়াহু নিউজ।	1
ইয়র্কার কোথায়! দুই পাশে দুই নতুন বল চালুর পর থেকেই দেখা যাচ্ছে ব্যাপারটি। গত কিছুদিনে বোলারদের ভাবনায় আর বিশ্লেষকদের আলোচনায় সেটি রূপ নিয়েছে প্রায় হাহাকারে। ওয়ানডে ক্রিকেট থেকে হারিয়ে যাচ্ছে ইয়র্কার! এটি ভাবাচ্ছে গ্লেন ম্যাকগ্রাকেও। ইয়র্কার বিলুপ্ত হতে দেখে বিস্মিত বিশ্বকাপ ইতিহাসের সবচেয়ে বেশি উইকেটশিকারি বোলার। এখন দুটি নতুন বলে খেলা হওয়ায় স্লগ ওভারেও বল যথেষ্ট নতুন থাকে। ইয়র্কার করা তাই একটু কঠিন হয়ে পড়েছে বোলারদের জন্য। তবে একেবারেই হারিয়ে যাওয়ার মতো কঠিন নিশ্চয়ই নয়! ইয়র্কার বাদ দিয়ে পেসাররা এখন স্লগ ওভারে শুধু চেষ্টা করছেন নানা বৈচিত্র্য দেখানোর, এতে লাভ কিছু হচ্ছে না। শেষ ১০ ওভারে এক শর বেশি রান এখন নিত্য ঘটনা। ম্যাকগ্রার বোলিংয়ের মূল বিশেষত্ব ছিল নিখুঁত লাইন-লেংথ ও ছোট ছোট সুইং। তবে ইয়র্কারও খুব খারাপ পারতেন না। বোলারদের পরামর্শ দিয়েছেন বোলিংয়ের এই মূল দিকটায় ফিরে যেতে, ‘ইদানীং ইয়র্কার যেন মৃতপ্রায় একটি শিল্প। যেটির কারণ আমার মাথায় ঢোকে না। এখন নিত্যনতুন অনেক শট বের হচ্ছে। কিন্তু কেউ যদি শেষ ১০ ওভারে ইয়র্ক ব্যবহার করে এবং জায়গামতো রাখতে পারে, সফল হবেই।’ এএফপি।	1
রান-বন্যাই চলবে ৩৩১, ৩৪২, ৩৩৯, ৩০০, ৩০৪, ৩০৭...ভাবছেন কোনো দলের সর্বোচ্চ স্কোরের তালিকা? এই সংখ্যাগুলো আসলে এবারের বিশ্বকাপের প্রথম ৫ ম্যাচে কয়েক দলের রান! প্রথম পাঁচ ম্যাচের সব কটিতেই ৩০০ ছুঁয়েছে আগে ব্যাট করা দল। কাল তো তিন শ তাড়া করে জিতেও গেল আয়ারল্যান্ড। ব্রেন্ডন ম্যাককালামের ধারণা, বোলারদের এই দুঃস্বপ্ন সহসাই থামার নয়। এই তিন শ ধারার সূচনা করেছিল ম্যাককালামের দলই, বিশ্বকাপের উদ্বোধনী ম্যাচেই করেছিল ৩৩১। যে ধরনের উইকেটে খেলা হচ্ছে, কিউই অধিনায়কের ধারণা, এই ধারা চলতেই থাকবে, ‘এর মধ্যেই আমরা দেখেছি, অস্ট্রেলিয়া-নিউজিল্যান্ড দুই দেশেই খেলা হচ্ছে দারুণ উইকেটে। বাউন্স সমান, বল ব্যাটে আসে চমৎকার। এমনও সময় আসে, যখন ওভারে ১৩-১৪ রান দিলেও খুব ভালো ওভার। কখনো কখনো ভাবনা থাকে যে ওভারে ২৫-২৬-২৭ রান না হয়ে যায়! আমার মনে হয় যেভাবে চলছে, এটা চলতেই থাকবে। বড় বড় স্কোর দেখা যাবে আরও।’ রয়টার্স।	1
‘এল ক্যাশিকো’ আজ রিয়াল-বার্সার দ্বৈরথকে যদি এল ক্লাসিকো বলা হয়, তাহলে পেট্রোডলারের আশীর্বাদপুষ্ট পিএসজি-চেলসির দ্বৈরথকে ‘এল ক্যাশিকো’ বলাই যায়। দীর্ঘ বিরতির পর আজ আবার মাঠে গড়াচ্ছে চ্যাম্পিয়নস লিগ, আর শেষ ষোলোতে মুখোমুখি ফ্রান্স ও ইংল্যান্ডের দুই ক্লাব। দিনের আরেকটি ম্যাচে শাখতার দোনেৎস্কের প্রতিপক্ষ বায়ার্ন মিউনিখ। এমনিতে চেলসি-পিএসজির ম্যাচ আগে থেকেই আলাদা উত্তাপ ছড়ায়। গতবার চ্যাম্পিয়নস লিগেও দুই দল মুখোমুখি হয়েছিল, তখন থেকেই টুইটারে তাদের কথার লড়াইয়ের শুরু। সুযোগ পেলেই একে অন্যকে খোঁচায়। এই তো কয়েক দিন আগেই পিএসজির টুইটার অ্যাকাউন্ট থেকে হোসে মরিনহোকে খোঁচা দেওয়া হলো। আজ অবশ্য পিএসজির এসব নিয়ে ভাবার সময় নেই, চোট মহামারির মতো থাবা বসিয়েছে! কাঁর সঙ্গে ম্যাচে গত শনিবার একসঙ্গে চোট পেয়েছেন পিএসজির চার খেলোয়াড়। ইয়োহান কাবাই, মারকিনিয়স, সার্জ অরিয়ের ও লুকাস মৌরা আজ মাঠে নামতে পারছেন না। চেলসির অবশ্য সেই সমস্যা নেই, এই সপ্তাহে খেলা না থাকায় আজ চাঙা হয়েই তাদের নামার কথা। শাখতারের সঙ্গে ম্যাচের আগে বায়ার্নকে জেঁকে ধরেছে অন্য একটা ভয়। যুদ্ধবিধ্বস্ত ইউক্রেনের দোনেৎস্ক থেকে ম্যাচটা সরিয়ে আনা হয়েছে সীমান্তবর্তী শহর লভিভে, তার পরও নিরাপত্তার ঝুঁকি থাকছে। আরিয়েন রোবেন উদ্বেগ গোপন রাখতে পারেননি। এ কারণেই হয়তো বায়ার্ন মাত্র ৩৬ ঘণ্টা থাকছে ইউক্রেনে, বাতিল করেছে ম্যাচ-পরবর্তী সংবাদ সম্মেলনও। এএফপি।	1
মেসির প্রাপ্তির রাত নিজের ৩০০তম ম্যাচ এর চেয়ে আর কীভাবে স্মরণীয় করে রাখতে পারতেন লিওনেল মেসি? পরশু লেভান্তের সঙ্গে বার্সেলোনার ৫-০ গোলের জয়ে মেসি করেছেন দুর্দান্ত এক হ্যাটট্রিক। লা লিগার এই মৌসুমে মেসির এটি চতুর্থ হ্যাটট্রিক, ছুঁয়ে ফেলেছেন ক্রিস্টিয়ানো রোনালদোর ২৩ হ্যাটট্রিকের কীর্তি। স্প্যানিশ ফুটবলে তেলমো জারার ৩১ হ্যাটট্রিকের রেকর্ডের পাশেও এখন লিখতে হচ্ছে মেসির নাম। গোল করাতেই শুধু নয়, নিজেকে অন্য উচ্চতায় নিয়ে গেছেন গোল করানোতেও। লা লিগায় লুইস ফিগোকে (১০৫) ছাপিয়ে মেসির ‘অ্যাসিস্ট’ এখন সবচেয়ে বেশি। বার্সা কোচ লুইস এনরিকের তৃপ্তি খুঁজে পাওয়ার আরও অনেক কিছুই আছে। দল ছুটছে দুর্দান্ত গতিতে, টানা ১১ ম্যাচ জিতে ছুঁয়ে ফেলেছে পেপ গার্দিওলার বার্সেলোনার রেকর্ড। রিয়াল মাদ্রিদের মাত্র ১ পয়েন্ট দূরে দল। লুইস সুয়ারেজ বাইসাইকেল কিকে করেছেন স্মরণীয় এক গোল। গোল পেয়েছেন নেইমারও। বার্সা কোচ অবশ্য দলের অর্জনটাই বড় করে দেখছেন, ‘রেকর্ড তো খুবই ইতিবাচক, কিন্তু এসবে আমার আগ্রহ নেই। খেলোয়াড়েরা উচ্ছ্বাসে ভেসে যাচ্ছে না, কারণ তারা জানে শিরোপা জেতা কতটা কঠিন।’ এএফপি।	1
আরও চার সেঞ্চুরি মধ্যাহ্নবিরতি: রংপুর ১ম ইনিংস ১০৯/১ (তানভীর ১০*, লিটন ৯১*)। চা-বিরতি: রংপুর ১ম ইনিংস ১৮১/২ (নাঈম ১*, লিটন ১৪৯*)। সংক্ষিপ্ত স্কোরটা কাল শুরু হওয়া জাতীয় লিগের চতুর্থ রাউন্ডের বরিশাল-রংপুর ম্যাচের প্রথম দিনের। বিকেএসপির ৩ নম্বর মাঠ দেখল লিটন দাসের ব্যাটিং আধিপত্য। রংপুরের ওপেনার শেষ পর্যন্ত ফিরেছেন দলীয় ২২৮ রানে ক্যারিয়ার-সর্বোচ্চ ১৭৫ রান করে। এবারের লিগে লিটনের তৃতীয় সেঞ্চুরিতে রংপুর দিন শেষ করেছে ৪ উইকেটে ২৬৮ রানে। লিটনের ২৩২ বলের ইনিংসে ছিল ২৪ চার ও ৪ ছয়। কাল সেঞ্চুরি হয়েছে আরও তিনটি। বিকেএসপির ২ নম্বর মাঠে ১১১ রানে অপরাজিত থেকে দিন শেষ করেছেন ঢাকা মহানগরের অধিনায়ক মার্শাল আইয়ুব। প্রথম শ্রেণির ক্রিকেট মার্শালের ১০ম সেঞ্চুরিতে চট্টগ্রামের বিপক্ষে দিন শেষ মহানগরের সংগ্রহ ৬ উইকেটে ২৯০। চট্টগ্রামের লেগ স্পিনার নূর হোসেন একাই পেয়েছেন ৫ উইকেট। ফতুল্লায় দুই অভিজ্ঞ রাজিন সালেহ (১১৮*) ও অলক কাপালির (১১৮*) সেঞ্চুরিতে ঢাকা বিভাগের বিপক্ষে ৩ উইকেটে ২৯১ রান তুলেছে সিলেট। সিলেট ৩ উইকেট হারায় ৫২ রানেই। এরপর চতুর্থ উইকেটে ২৩৯ রান যোগ করেছেন রাজিন-অলক। ব্যক্তিগত ১১৫ রানের মাথায় প্রথম শ্রেণির ক্রিকেটে মোট রানে মোহাম্মদ আশরাফুলকে ছাড়িয়ে গেছেন রাজিন (৬৯২২)। বাংলাদেশি ব্যাটসম্যানদের মধ্যে রাজিনের ওপরে শুধু তুষার ইমরান (৭০৬৯)। মিরপুরে তুষার (৬৩*) ও মেহেদীর (৫১) ফিফটিতে রাজশাহীর বিপক্ষে ৫ উইকেটে ২৫৬ রান করেছে খুলনা।	1
মোহামেডানের পরে শেখ জামাল শেষ বাঁশি বাজার মিনিট দুয়েক আগে ইসমাইল বাঙ্গুরার গোলে কাল জয় নিয়ে ফিরতে পারল মোহামেডান। এর আগ পর্যন্ত ম্যাচটিকে ১-১ রেখে মোহামেডানকে ফেডারেশন কাপের শুরুতেই ধাক্কা দেওয়ার সব আয়োজন সাজিয়ে রেখেছিল রহমতগঞ্জ। ম্যাচের ১১ মিনিটে সবুজের গোলে প্রথমে এগিয়ে যায় মোহামেডান। কিন্তু দ্বিতীয়ার্ধের শুরুতে তাদের দারুণভাবে চেপে ধরে রহমতগঞ্জ। ৫২ মিনিটে কর্নার থেকে উড়ে আসা বলে হেড করে সমতায় ফেরান নুরুল আবছার। গত চ্যাম্পিয়নশিপ লিগের সর্বোচ্চ গোলদাতা (১৭) কাল আরও কয়েকটি ভালো সুযোগ পেয়েছিলেন। কিন্তু দুর্ভাগ্য তাঁর, জয় নিয়ে মাঠ ছাড়া হয়নি। বঙ্গবন্ধু স্টেডিয়ামে দিনের দ্বিতীয় ম্যাচে ফেনী সকারকে ৪-১ গোলে উড়িয়ে দিয়েছে ফেডারেশন কাপের বর্তমান চ্যাম্পিয়ন শেখ জামাল ধানমন্ডি। ৩৫ মিনিটে মিডফিল্ডার মামুনুলের গোলে এগিয়ে যায় শেখ জামাল। প্রথমার্ধের শেষ মিনিটে ডার্লিংটন ও ল্যান্ডিং দারবোয়ের চমৎকার বোঝাপড়ার ফসল ছিল দ্বিতীয় গোল। দারবোয়ের শটটি প্রথম চেষ্টায় তালুবন্দী করতে পারেননি ফেনীর গোলরক্ষক বিপু। ফিরতি শটে গোল করেন ডার্লিংটন। ৬২ মিনিটে সোহেলের গোলে (২-১) কিছুটা হলেও ম্যাচে ফেরার চেষ্টা করে ফেনী সকার। কিন্তু একটি গোল খেয়ে আরও বেশি আক্রমণাত্মক হয়ে ওঠে শেখ জামাল। ৭৩ মিনিটে শাখাওয়াত রনি করেন ৩-১, ৮২ মিনিটে দারবোয়ে ৪-১।	1
যুবরাজের মূল্য ২০১১ সালে ঘরের মাঠে ভারতকে বিশ্বকাপ জেতাতে বড় ভূমিকা রেখেছিলেন যুবরাজ সিং। টুর্নামেন্ট সেরার পুরস্কারটা তারই স্বীকৃতি। গতবারের সেরা খেলোয়াড়কে ছাড়াই এবার বিশ্বকাপ খেলছে ভারত। জাতীয় দলে হয়তো ফুরিয়েছে যুবরাজের চাহিদা, কিন্তু ঘরোয়া ক্রিকেটে? এই ব্যাটিং অলরাউন্ডারের চাহিদা মোটেও কমেনি। কাল হওয়া ২০১৫ সালের আইপিএল নিলামে রেকর্ড ১৬ কোটি রুপিতে যুবরাজকে কিনে নিয়ে দিল্লি ডেয়ারডেভিলস সেটার প্রমাণ দিয়েছে। এদিকে কালই বিশ্বকাপের দল থেকে যুবরাজকে কেন বাদ দেওয়া হয়েছে সেটা জানতে চেয়েছেন বাবা যোগরাজ সিং। জানতে চেয়েছেন যুবরাজের সঙ্গে অধিনায়ক মহেন্দ্র সিং ধোনির কী সমস্যা? ‘কথাগুলো একান্তই এক আবেগপ্রবণ বাবার’—যুবরাজ পরে টুইট করেছেন। আইএএনএস।	1
কথামালা যেভাবে দল আজ আমাদের মাথা হেঁট করে দিল, তা সত্যিই হতাশাজনক ভারতের কাছে পাকিস্তানের হারের পর পাকিস্তানের সাবেক ওপেনার মোহসিন খান এই গেরোটা খুলতে আবার আমাদের চার বছর অপেক্ষায় থাকতে হবে ভারতের কাছে আবারও পরাজয়ে করাচির ক্লিফটন এলাকায় পাকিস্তানি ক্রিকেট-ভক্ত সাবরিনা পরাজয়টা হতে পারে শাপেবর পরাজয়ের মধ্যে ইতিবাচক দিকও খুঁজে পাচ্ছেন পাকিস্তানের বিশ্বকাপজয়ী অধিনায়ক ইমরান খান এ রকম খেললে খুব তাড়াতাড়িই আমাদের বিদায় নিতে হবে আয়ারল্যান্ডের কাছে পরাজয়ের পর ওয়েস্ট ইন্ডিজ অলরাউন্ডার ড্যারেন স্যামি এটা একটা বিশ্বকাপ। সব ম্যাচই সমানভাবে নিতে হবে স্কটল্যান্ডকেও যোগ্য প্রতিদ্বন্দ্বী ভাবেন নিউজিল্যান্ড অধিনায়ক ব্রেন্ডন ম্যাককালাম এটা তো কোনো অঘটন নয় ওয়েস্ট ইন্ডিজকে হারানোর পর আয়ারল্যান্ড অধিনায়ক উইলিয়াম পোর্টারফিল্ড বাংলাদেশের সঙ্গে নামার কোনো সম্ভাবনা নেই আমার অস্ট্রেলিয়ার দ্বিতীয় ম্যাচেও মাঠে নামতে পারছেন না অলরাউন্ডার জেমস ফকনার ইদানীং ইয়র্কার যেন মৃতপ্রায় একটি শিল্প বিশ্বকাপে ইয়র্কার-স্বল্পতায় সাবেক অস্ট্রেলিয়া পেসার গ্লেন ম্যাকগ্রার উদ্বেগ আমার কাছে মনে হয়েছে, নিজেদের শক্তি সম্পর্কে ওদের স্বচ্ছ ধারণা ছিল না ভারতের কাছে হারের পর পাকিস্তান ম্যানেজমেন্টকে ধুয়ে দিলেন সাবেক ব্যাটসম্যান জাভেদ মিয়াঁদাদ স্টিভ ডেভিস সব সময়ই আমাদের পিছু লেগে থাকেন ভারতের সঙ্গে ম্যাচের পর তৃতীয় আম্পায়ার স্টিভ ডেভিসকে নিয়ে বিষোদ্গার সাঈদ আজমলের	1
এমসিসির সৌরভ ১৯৯৬ সালে টেস্ট অভিষেকে সেঞ্চুরি করেছিলেন এই মাঠে। ড্রেসিংরুমের বারান্দায় দাঁড়িয়ে জার্সি ঘুরিয়েছিলেন ২০০২ সালে ন্যাটওয়েস্ট সিরিজের ফাইনাল জিতে। লর্ডস সৌরভ গাঙ্গুলীকে উপহার দিয়েছে মধুর কিছু স্মৃতি। তবে এবার যা পেলেন, তাতে আগের স্মৃতিগুলো নিশ্চয়ই আরও রঙিন হয়ে উঠবে সাবেক ভারতীয় অধিনায়কের কাছে। লর্ডসভিত্তিক মেরিলিবোন ক্রিকেট ক্লাবের (এমসিসি) সাম্মানিক আজীবন সদস্য করা হয়েছে তাঁকে। লর্ডসের সঙ্গে সম্পর্ক আরও গভীর হওয়ায় খুশি সৌরভও, ‘লর্ডসে খেলার কিছু চমৎকার স্মৃতি আমার আছে, যেগুলো আমি চিরদিন বয়ে বেড়াব—অভিষেক টেস্টে এখানে শতক পাওয়া থেকে ২০০২ সালের ন্যাটওয়েস্ট ট্রফির ফাইনাল জেতা।’রয়টার্স।	1
যেখানে দুদলের মিল ঘরে ঘরে টেলিভিশনের পর্দায় সেঁটে থাকবে লাখো চোখ। টেলিভিশনের দোকানের সামনে রাস্তায় উৎসাহী জনতার জটলা। রেডিওতে কান পেতে থাকবে হাজারো কান। চার-ছয় হলে হর্ষধ্বনি উঠবে। প্রতিপক্ষের উইকেট পড়লে উচ্ছ্বাস। এ আর নতুন করে বলার কী আছে! বাংলাদেশের ক্রিকেট ম্যাচে এসব তো অনেক দিনই চেনা ছবি হয়ে আছে। তাহলে কেন তা আবার বলা? কারণ, ওপরে সাজানো টুকরো টুকরো ছবিগুলো শুধু বাংলাদেশেরই নয়, আফগানিস্তানেরও! জীবন যেখানে খেলনা, আত্মঘাতী বোমার ভয়কে সঙ্গী করে জীবনের প্রতিটি দিন পাড়ি দেওয়া, সেই আফগানিস্তানে মোহাম্মদ নবীদের যেকোনো ম্যাচই এখন জাতীয় উৎসবের উপলক্ষ। পেশোয়ারের উদ্বাস্তু শিবিরে ক্রিকেটে হাতেখড়ি হওয়া আফগান তরুণদের বিশ্ব ক্রিকেটের সিঁড়ি বেয়ে তরতর করে উঠে আসা রূপকথার গল্পকেও হার মানানোর মতো। এমনই এক গল্প যে, বারবার চর্চিত হয়েও যেটি পুরোনো হয় না। পুরোনো হবেই বা কেন, সেই গল্পে নতুন নতুন অধ্যায়ও যে সংযোজিত হয়েই চলেছে। যেটির সর্বশেষ এই ২০১৫ বিশ্বকাপের অংশ হওয়া। বাংলাদেশের বিপক্ষে ম্যাচে বিশ্বকাপ অভিষেকের আগের দিন সংবাদ সম্মেলনেও তাই মোহাম্মদ নবীকে আবারও উদ্বাস্তু শিবিরের সেই দুঃসহ দিনগুলোর স্মৃতিচারণা করতে হলো। এ এমন গল্প, যা মানুষ বারবার শুনতে চায়। এখানে বাংলাদেশের উত্থানের সঙ্গে কোনো মিল নেই। কিন্তু ক্রিকেট নিয়ে উন্মাদনায় দুই দেশে আশ্চর্য মিল। আফগানিস্তানের ইংলিশ কোচ অ্যান্ডি মোলস যখন বলছেন, ‘এই খেলাটা দেশের সবাইকে এক সুতোয় গেঁথে দেয়। খেলোয়াড়েরা জানে, একটা ভালো পারফরম্যান্স তাদের দেশের মানুষকে কেমন সুখানুভূতি দিতে পারে, পুরো দেশকেই কীভাবে জাগিয়ে তুলতে পারে’—মনে হলো, আরে, বাংলাদেশের কথা হচ্ছে না তো? কদিন আগেই এক সাক্ষাৎকারে মোহাম্মদ নবী বলেছেন, ‘যে দেশের বিপক্ষেই আমরা খেলি না কেন, দেশের মানুষ আমাদের জয় চায়।’ এটাও তো বাংলাদেশের চিত্রই। আফগানিস্তানের ম্যাচ কাভার করতে বিবিসি ওয়ার্ল্ড সার্ভিস এক আফগান সাংবাদিককেই পাঠিয়েছে। আফগানিস্তান থেকে এসেছেন এক রেডিও সাংবাদিক। দুজনই সবিস্তারে বলছিলেন, যে দেশের বেশির ভাগ মানুষ কয়েক বছর আগেও কয় বলে ওভার হয় জানত না, সেই দেশেই কীভাবে ফুটবলকে সরিয়ে ক্রিকেট এক নম্বর খেলা হয়ে গেছে। ক্রিকেট অজ্ঞতার অংশটুকু বাদ দিলে এটাও তো বাংলাদেশেরই প্রতিলিপি। অ্যান্ডি মোলস কাবুলেই থাকেন। হোটেল থেকে মাঠ, মাঠ থেকে হোটেল—এই হলো তাঁর জীবন। বিরুদ্ধ পরিবেশ-পরিস্থিতির সঙ্গে আফগানদের অবলীলায় লড়াইয়ের কাহিনি তাঁকে রীতিমতো চমৎকৃত করে। একদিন অনুশীলনে এক খেলোয়াড় দেরি করে এসেছেন। এসে খুব স্বাভাবিক কণ্ঠে মোলসকে জানালেন, তাঁর ভাইকে জঙ্গিরা গুলি করে মেরে ফেলেছে বলে আসতে দেরি হলো। মৃত্যু সেখানে জীবনেরই অংশ। মোহাম্মদ নবীর নিজের জীবনেও তো এমন গল্প আছে। জালালাবাদ থেকে কাবুলে প্রশিক্ষণ ক্যাম্পে যোগ দিতে যাচ্ছেন। পথের পাশে দেখলেন তাঁর বাবার গাড়ি, সেটিকে ঘিরে পুলিশ। যাদের কাছ থেকে জানলেন, তাঁর বাবাকে অপহরণ করা হয়েছে। ভাইকে ফোন করলেন। ভাই বললেন, ‘তুমি যেখানে যাচ্ছ, যাও।’ আফগানিস্তান ক্রিকেট অ্যাসোসিয়েশনের প্রধান নির্বাহী মোহাম্মদ নূর নবীকে ফোন করে বললেন, ‘তুমি এখন আর শুধু তোমার বাবার সন্তান নও। পুরো জাতির সন্তান। পরিবারের সীমানা ছাড়িয়ে তুমি এখন দেশের কথা ভাবো।’ নবী তা-ই ভাবলেন। বিশ্বকাপে আসার সিঁড়ি নামিবিয়ার টুর্নামেন্টেও যখন খেলতে গেলেন, বাবার কোনো খোঁজ নেই। কিছুদিন পর দুই লাখ ডলার মুক্তিপণ দাবি করল অপহরণকারীরা। মোহাম্মদ নূর প্রেসিডেন্ট হামিদ কারজাইয়ের শরণাপন্ন হলেন। তিন সপ্তাহ পর মুক্তি পেলেন নবীর বাবা। এই বোঝা মাথায় নিয়েই নামিবিয়ায় প্রথম ম্যাচে ৪৫ বলে ৮১, অফ ব্রেক বোলিংয়ে ১২ রানে ৫ উইকেট। পরের ম্যাচে অপরাজিত ৪৬। এমন প্রতিকূলতার সঙ্গে যেখানে প্রতিনিয়ত যুদ্ধ, ক্রিকেট তো নিছকই একটা খেলা। মাঠে আফগান খেলোয়াড়দের পারফরম্যান্সেও সেটিরই প্রতিফলন। আফগানিস্তানের এই ভয়ডরহীন খেলাটা তামিম ইকবালের বড় পছন্দ। ‘ওদের কথাবার্তায়, শরীরী ভাষায় প্রচণ্ড একটা আত্মবিশ্বাস আছে। নিজেদের ওরা কারও চেয়ে ছোট মনে করে না। নিজেদের বড় ভাবে। কারও কাছে এটা হয়তো ভালো না-ও লাগতে পারে। তবে আমার এটা খুব পছন্দ। নিজেকে বড় না ভাবলে আপনি বড় হবেন কীভাবে?’ ব্যাটিং-বোলিংয়ের চেয়ে এটাকেই আফগানদের বড় শক্তি বলে মনে হয় তামিমের। এতে শুরুর দিকের তামিমের ভয়ডরহীন ব্যাটিংয়ের প্রতিচ্ছবি ফুটে ওঠে বলেই কি? যুদ্ধ-মৃত্যু-ধ্বংসযজ্ঞ এসবের মাঝে ক্রিকেট আফগানদের জন্য মুক্তির এক খোলা জানালা। এ কারণেই হয়তো নিজেদের এমন মেলে ধরতে পারা। সুদীর্ঘ কোচিং ক্যারিয়ারে কত দলের সঙ্গেই না ছিলেন অ্যান্ডি মোলস। তার পরও আফগান ক্রিকেটারদের সম্পর্কে বলতে গিয়ে তাঁর কণ্ঠে বিস্ময়, ‘খেলাটির প্রতি সত্যিকার ভালোবাসা আছে ওদের। যে দলের বিপক্ষেই খেলা হোক না কেন, ওরা বিশ্বাস করে মাঠে নামে যে, ওরা জিততে পারে।’ বলার পর অন্য দলগুলোকে একটা সতর্কবাণীও শুনিয়ে দিলেন, ‘আমরা এখানে সংখ্যা পূরণ করতে আসিনি। যেকোনো দলকে আমরা চ্যালেঞ্জ জানানোর ক্ষমতা রাখি।’ হয়তো কথাটা ঠিক। হয়তো নয়। তবে সাফল্যের জ্বালাও কিন্তু টের পেতে শুরু করেছেন মোহাম্মদ নবী। এত দিন ছিল মনের আনন্দে খেলা। এখন আর তা নয়। প্রাত্যহিক জীবনের দুঃখ-কষ্ট থেকে এক টানে তুলে নিয়ে যায় বলে সব ম্যাচেই জয় চায় আফগানিস্তানের মানুষ। মাঠে নামার সময় এখন তাই চাপটাও ছায়াসঙ্গী হয়ে হেঁটে যায় তাঁর সঙ্গে। বাকি দশ আফগান ‘যোদ্ধা’র সঙ্গেও। এখানেও কি বাংলাদেশের সঙ্গে আফগানিস্তানের মিল নেই? বাংলাদেশও তো পেট্রলবোমা, হরতাল, ক্রসফায়ারের ধু ধু মরুভূমির মাঝে ক্রিকেট নামের মরূদ্যান খোঁজে!	1
জনসনের ভাবনায় বাংলাদেশ হামিদ হাসান, দওলত ও শাপুর জাদরানদের পেস কতটা সামলানো গেল, উত্তর মিলবে আজই। তবে আজ সাফল্য আসুক বা না-ই আসুক, বাংলাদেশের ব্যাটসম্যানদের অপেক্ষায় আরও বড় পরীক্ষা। পরের ম্যাচেই বাংলাদেশের প্রতিপক্ষ যে অস্ট্রেলিয়া! ম্য্যাচটিও আবার ব্রিসবেনের গ্যাবায়, বিশ্বের সবচেয়ে দ্রুতগতির ও বাউন্সি উইকেট হিসেবে পার্থের পরেই যে মাঠের নাম। বাস্তবতা মানলে, এই ম্যাচে বাংলাদেশের পাত্তা পাওয়ার সম্ভাবনা সামান্যই। তবে সবচেয়ে বেশি পরীক্ষা নিতে পারেন যিনি, সেই মিচেল জনসন কিন্তু একটুও হালকা করে দেখছেন না বাংলাদেশকে! বাংলাদেশের বিপক্ষে অস্ট্রেলিয়ার সবশেষ ওয়ানডেতে ব্যাট হাতে ২৪ বলে ৪১ করার পর বোলিংয়ে জনসন নিয়েছিলেন ৩ উইকেট। ২০১১ বিশ্বকাপের ঠিক পরের ওই সিরিজের ৩ ম্যাচেই বাংলাদেশকে অনায়াসে হারিয়েছিল অস্ট্রেলিয়া। দলে পালাবদলের সেই সময়টা পেরিয়ে অস্ট্রেলিয়া এখন আরও শক্তিশালী। বাংলাদেশের খুব বড় উন্নতি দৃশ্যমান তো নয়ই, বরং ব্রিসবেনের বাউন্সি উইকেটে অস্ট্রেলিয়ার বিপক্ষে জয়টা হয়তো আছে মাশরাফিদের সুদূর কল্পনায়। জনসন মানছেন, ব্রিসবেনে খেলা অস্ট্রেলিয়ার জন্য বড় একটা সুবিধা। তাই বলে বাংলাদেশকে ম্যাচের আগেই উড়িয়ে দিচ্ছেন না অস্ট্রেলিয়ার পেস আক্রমণের নেতা, ‘বাংলাদেশের দারুণ কিছু ক্রিকেটার আছে। গ্যাবায় খেলা অস্ট্রেলিয়ার জন্য বড় সুবিধা অবশ্যই। ওরাও জানে, বাউন্সি উইকেটে ওদের জন্য কী অপেক্ষা করছে। তবে তার মানে এই নয় যে এই ম্যাচ আমরা জিতেই গেছি। র্যাঙ্কিংয়ে ওরা আমাদের অনেক নিচে থাকতে পারে কিন্তু জিততে হলে আমাদের সেরাটাই খেলতে হবে।’ মেলবোর্নে বিশ্বকাপের উদ্বোধনী দিনে ইংল্যান্ডকে উড়িয়ে দিয়ে অস্ট্রেলিয়া চলে এসেছে ব্রিসবেনে। তবে বাজে আবহাওয়ায় প্রস্তুতি ঠিক জমছে না। বৃষ্টির কারণে অনুশীলন বন্দী ইনডোরেই। অস্ট্রেলিয়ার কম্পিউটার অ্যানালিস্টের তাতে ব্যস্ততা বাড়ছে খানিকটা। বাংলাদেশের ক্রিকেটারদের ভিডিও ফুটেজ দেখানো হবে সামনের কদিনের ইনডোর অনুশীলনে। তবে ভিডিও ফুটেজে খুব একটা আগ্রহ নেই জনসনের, ‘ওদের সঙ্গে শেষবার খেলেছি আমরা অনেক দিন আগে। ছেলেদের অনেকেই তাই হয়তো ওদের ফুটেজ দেখবে। তবে আমি ফুটেজ দেখতে খুব বেশি পছন্দ করি না। শুধু এই ম্যাচ বলে নয়, অনেকেই অনেক বেশি ফুটেজ দেখতে পছন্দ করে। কিন্তু আমার ভালো লাগে না। আমি মাঠে নেমেই পরখ করি প্রতিপক্ষকে।’ ২১ ফেব্রুয়ারির এই ম্যাচ দিয়েই চোট কাটিয়ে ফিরছেন মাইকেল ক্লার্ক। প্রথম ম্যাচে ফিফটির পরও তাই হয়তো একাদশের বাইরে যেতে হবে জর্জ বেইলিকে। এ ছাড়া ইংল্যান্ডের বিপক্ষে বিবর্ণ জশ হ্যাজলউডের জায়গায় একাদশে ফিরতে পারেন প্যাট কামিন্স। সে ক্ষেত্রে আরও গতিময় হবে অস্ট্রেলিয়ার পেস আক্রমণ—জনসন-স্টার্ক-কামিন্স! আর গতিতে বরাবরই নড়বড়ে বাংলাদেশের ব্যাটসম্যানরা। গ্যাবার ২২ গজ তাই বাংলাদেশের জন্য সাজিয়ে রাখবে কাঁটার শয্যা! ক্রিকেট অস্ট্রেলিয়া ওয়েবসাইট।	1
টেন্ডুলকারের সতর্কবার্তা ৬-০ করে ফেলার উচ্ছ্বাসে হাওয়ায় ভাসা চলছেই। তবে ভারতের সামনে কিন্তু এসে যাচ্ছে ০-৩ বাস্তবতা! বিশ্বকাপে পাকিস্তানের বিপক্ষে অপরাজেয় যাত্রা ধরে রেখেছে ভারত। কিন্তু রুখতে পারবে দক্ষিণ আফ্রিকার অপরাজেয় যাত্রা? বিশ্বকাপে প্রোটিয়াদের সঙ্গে ৩ ম্যাচ খেলে সব কটিই হেরেছে ভারত। এই তিনটি ম্যাচেই হারের তেতো স্বাদ আছে যাঁর, সেই শচীন টেন্ডুলকারের ধারণা, কাজটি সহজ হবে না এবারও! ১৯৯২ বিশ্বকাপে অ্যাডিলেডে ভারতকে ৬ উইকেটে হারিয়েছিল দক্ষিণ আফ্রিকা, ১৯৯৯ সালে হোভে জিতেছিল ৪ উইকেটে। ওই দুই ম্যাচে ব্যর্থ হয়েছিলেন টেন্ডুলকার নিজেও (১৪ ও ২৮)। তবে গত বিশ্বকাপে নাগপুরে কথা বলেছিল টেন্ডুলকারের ব্যাট (১১১), কিন্তু ২৯৬ করেও ভারত শেষ পর্যন্ত হেরেছিল ৩ উইকেটে। এবার প্রথম ম্যাচে জিম্বাবুয়েকে হারিয়েছে দক্ষিণ আফ্রিকা, পাকিস্তানকে ভারত। অগ্রযাত্রার পালায় এই দুই দল মুখোমুখি হচ্ছে ২২ ফেব্রুয়ারি মেলবোর্নে। ভাতীয় টিভি হেডলাইনস টুডেকে টেন্ডুলকার বলেছেন, পাকিস্তানের চেয়ে অনেক কঠিন হবে দক্ষিণ আফ্রিকাকে হারানো, ‘পাকিস্তানের চেয়ে দক্ষিণ আফ্রিকা সব দিক থেকেই অনেক অনেক এগিয়ে। ভারতকে আরও উন্নতি করতে হবে। বিশেষ করে উদ্বোধনী জুটিতে আর রানিং বিটুইন দ্য উইকেটে। দক্ষিণ আফ্রিকার সঙ্গে সিঙ্গেল নেওয়া খুব সহজ হবে না। প্রোটিয়াদের ফিল্ডিং দুর্দান্ত, সবাই খুব দ্রুতগতির, হাতও খুব শক্তিশালী, থ্রোয়িং নিখুঁত।’ দক্ষিণ আফ্রিকার বোলিং আক্রমণও পাকিস্তানের চেয়ে অনেক অভিজ্ঞ ও শক্তিশালী। টেন্ডুলকার আলাদা করে বললেন ডেল স্টেইনের কথা, ‘কোনো সংশয় নেই যে স্টেইনকে সামলানোই হবে সবচেয়ে কঠিন। বছরের পর বছর অবিশ্বাস্য বোলিং করে আসছে। ওর বিপক্ষে আগে থেকে কিছুই ঠিক করে রাখা যায় না। ওরও খারাপ দিন আসতে পারে। কিন্তু সেটা সবারই আসে। ওকে খুব সতর্কতায় খেলতে হবে।’ টেন্ডুলকারের বিশ্বাস, শিরোপা ধরে রাখার সামর্থ্য আছে ভারতের। তবে শর্ত একটি, ‘জিততে হলে আমাদের একটি দল হয়ে খেলা চাই। পুরো দলকেই ধারাবাহিকভাবে খেলতে হবে। এক-দুজনের ওপর নির্ভর করছে চলবে না।’ এএফপি, রয়টার্স।	1
‘ঘুম ভাঙার’ ডাক মঈনের অস্ট্রেলিয়া-গেরোয় শুরুতেই আটকে গেছে ইংল্যান্ড। সেটি থেকে বেরিয়ে শুক্রবার স্বাগতিক নিউজিল্যান্ডের সঙ্গে জিততে পারবে তারা? প্রথম ম্যাচে ইংল্যান্ডের খেলা দেখা বেশির ভাগেরই উত্তর হবে হয়তো ‘না’। অস্ট্রেলিয়ার ৩৪২ রানের জবাবে ২৩১ রানে যে অলআউট ইংল্যান্ড। ১১১ রানের বড় পরাজয়ে মন্দের মধ্যে একটা ভালো দিক দেখছেন ইংল্যান্ড দলের অন্যতম সদস্য মঈন আলী—ওই হার একটা সতর্কবার্তা দিয়ে গেছে দলকে। কী সেই সতর্কবার্তা? টুর্নামেন্টে টিকে থাকতে চাইলে ভালো খেলতে হবে ইংল্যান্ডকে। মঈনের ভাষায়, ‘হ্যাঁ, আমরা একটা সতর্কবার্তাই পেয়েছি। অস্ট্রেলিয়া নিজেদের পারফরম্যান্সের মানদণ্ডটা দেখিয়েছে। নিউজিল্যান্ডও যথাসম্ভব কঠিন প্রতিপক্ষ হিসেবে আবির্ভূত হবে এটাই আমাদের ধারণা।’ অস্ট্রেলিয়ার কাছে অমন পরাজয়ের পেছনে নিজেদের ব্যর্থতাকেও দুষছেন মঈন, ‘অস্ট্রেলিয়া সফরে সম্ভবত এটিই আমাদের সবচেয়ে বাজে পারফরম্যান্স। ফলাফলে অবশ্যই হতাশ আমরা।’ তবে ওই ম্যাচটা এখন অতীত। ভালো করার প্রত্যয়ে মঈনের চোখ সামনে, ‘আমরা জানি, সামনে এগোতে হবে আমাদের। পরের ম্যাচটি আমাদের জন্য খুব গুরুত্বপূর্ণ।’ ওয়েলিংটনে শুক্রবারের ম্যাচে নিজেদের করণীয়ও জানিয়ে দিয়েছেন মঈন। তা হলো, নিউজিল্যান্ডের বিপক্ষে নিজেদের খেলার উন্নতি করা। এএফপি, ক্রিকইনফো।	1
ধোনির ‘আক্ষেপ’ উমেশ যাদব সোহেল খানের ক্যাচটা ধরে ফেলতেই গ্যালারিতে ছড়িয়ে পড়ল তেরঙা পতাকার উচ্ছ্বাস। পাকিস্তানের সঙ্গে আরেকটি জয়, মহেন্দ্র সিং ধোনি স্মৃতির একটা স্মারক তো রাখতে চাইবেনই! কিন্তু স্টাম্প থেকে বেলটা নিজের হাতে উঠিয়ে নেওয়ার পরেই আম্পায়ার ইয়ান গোল্ড মৃদু হেসে নিরস্ত করলেন তাঁকে। কী আর করা, বেলটা জায়গামতো রেখেই দিতে হলো ধোনিকে! দুই বছর আগে হলেও আম্পায়ার এমন বেরসিকের মতো বাগড়া হয়তো দিতেন না। গত বছরের টি-টোয়েন্টি বিশ্বকাপ থেকেই এলইডিযুক্ত নতুন স্টাম্প ও বেল চালু হয়েছে। রানআউট বা অন্যান্য আউটের জন্য এটা অনেক বেশি কার্যকর। দামটাও কিন্তু আকাশছোঁয়া, তিনটি স্টাম্পের খরচ ভারতীয় মুদ্রায় ২৪ লাখ রুপি! আর বেলের দাম প্রায় ৫০ হাজার রুপি। ধোনি স্মারক কেন রাখতে পারলেন না, সেটা ব্যাখ্যা না করলেও চলে! এনডিটিভি।	1
দুই আয়ারল্যান্ড ২০০৭ বিশ্বকাপ ক্রিকেট খেলেছে দুই আয়ারল্যান্ড। আয়ারল্যান্ড জাতীয় দল ও অ্যান্থনি আয়ারল্যান্ড। জিম্বাবুইয়ান মিডিয়াম পেসার আয়ারল্যান্ড একমাত্র ম্যাচটি খেলেছেন ওয়েস্ট ইন্ডিজের বিপক্ষে।	1
‘উন্নতি করার দায়িত্ব দেশের বোর্ডের’ আফগানিস্তানের বিপক্ষে ম্যাচটি বাংলাদেশের কাছে মহাগুরুত্বপূর্ণ হতে পারে, কিন্তু তা দেখতে আইসিসির প্রধান নির্বাহীও ক্যানবেরায়! কাল সকালে মানুকা ওভাল মাঠের নেটের পাশে এই প্রশ্নটা দিয়েই শুরু ডেভ রিচার্ডসনের একান্ত সাক্ষাৎকার— আপনাকে এখানে দেখে একটু বিস্মিতই হয়েছি। এত ম্যাচ রেখে আপনি কিনা বাংলাদেশ-আফগানিস্তান দেখতে চলে এলেন। ঘটনাটা কী? ডেভ রিচার্ডসন: বাংলাদেশ-আফগানিস্তান দেখতে কেন এসেছি? যারা বাছাইপর্ব খেলে এখানে এসেছে, তাদের উন্নতি দেখার জন্য আমি উদ্‌গ্রীব। পূর্ণ সদস্য দেশের বিপক্ষে তো ওরা সব সময় খেলার সুযোগ পায় না। তাই ওদের নিয়ে একটু বাড়তি আগ্রহ তো থাকারই কথা। এখানে আসার আরও কারণ আছে। সব ঠিকঠাক আছে নিশ্চিত হতে সবগুলো ভেন্যুই ঘুরে দেখতে চাই। আপনাদের জন্য প্রেসবক্স ঠিকঠাক আছে কি না, নেট বোলাররা সব আছে কি না...এসবই আবার খুঁটিয়ে দেখছি। সহযোগী সদস্য দেশগুলোর ব্যাপারে আগ্রহের কথা বললেন। কিন্তু আগামী বিশ্বকাপ দশ দলের হয়ে যাচ্ছে। ওরা তাই না-ও থাকতে পারে। আবার টেস্ট খেলুড়ে দেশের দৃষ্টিকোণ থেকে প্রশ্ন করি, তাদের কেন বাছাইপর্ব খেলতে হবে? রিচার্ডসন: আমি যোগ্যতার মূল্যায়নে বিশ্বাস করি। কোনো দল ভালো হলে তারা সরাসরিই চলে আসবে। আমি বিশ্বাস করি, বিশ্বকাপ যদি আট দলের বিশ্বকাপ, তাহলে সেরা আটটি দলই খেলবে। দশ দলের টুর্নামেন্ট হলে প্রথম দশটি, তা সেটি পূর্ণ সদস্য দেশই হোক বা সহযোগী সদস্য দেশ। আমি যেটিকে সবচেয়ে ইতিবাচক হিসেবে দেখি, আফগানিস্তান ও আয়ারল্যান্ডের মতো দেশগুলো আইসিসির পূর্ণ সদস্য দেশগুলোকে চাপে ফেলছে। তাদের আর আত্মতৃপ্তিতে ভোগার সুযোগ নেই। বাংলাদেশ, ওয়েস্ট ইন্ডিজের মতো দেশগুলোতে অনেক খেলোয়াড় আছে, তাদের আরও ভালো করার সামর্থ্য আছে। তা করার দায়িত্বটা এখন তাদের। কিন্তু একটা জায়গায় ক্রিকেট তো অন্য যেকোনো খেলার চেয়ে আলাদা। ফুটবলে দুটি দেশ খেললেই সেটি আন্তর্জাতিক ম্যাচ, ব্রাজিল আর বাংলাদেশ সেখানে সমান। ক্রিকেটে তো তা নয়। অনেক কিছু প্রমাণ করে এখানে পূর্ণ সদস্য হতে হয়.... রিচার্ডসন: আমি এই বিতর্কে যেতে চাই না। আমি শুধু ক্রিকেটের অংশেই থাকতে চাই। যারা ভালো খেলবে, আমি তাদের পুরস্কৃত করার পক্ষে। ভবিষ্যতে আইসিসিতে সহযোগী সদস্য, নিবন্ধিত সদস্য, পূর্ণ সদস্য—এসব থাকবে কি না, এটা ভবিষ্যতের ব্যাপার। আমি শুধু নিশ্চিত করতে চাই, সব দল যেন সমান সুযোগ পায়। কিন্তু ক্রিকেটের সবচেয়ে বড় টুর্নামেন্ট বিশ্বকাপে খেলার জন্য বাছাইপর্বে অংশ নিতে বাধ্য করা কি টেস্ট খেলুড়ে দেশগুলোর প্রতি অন্যায় নয়? রিচার্ডসন: কেন, অন্যায় হতে যাবে কেন? অন্যদিক থেকে দেখুন, এমনিতেই তো তারা এগিয়ে আছে। সব দিক থেকেই অনেক বেশি সুবিধা নিয়ে শুরু করছে। আইসিসি থেকে অনেক অনেক বেশি টাকা পাচ্ছে। এরপর উন্নতি করার দায়িত্বটা সে দেশের বোর্ডের। যদি বলেন, সবকিছু প্লেটে সাজিয়ে দেওয়া হবে, তা তো ঠিক নয়। সুনির্দিষ্টভাবে বাংলাদেশ প্রসঙ্গে আসি। টেস্ট স্ট্যাটাস পাওয়ার প্রায় পনেরো বছর পর বাংলাদেশ যেখানে এসেছে, আইসিসি কি তাতে সন্তুষ্ট? রিচার্ডসন: বাংলাদেশ টেস্ট স্ট্যাটাস পেয়েছে আমি খেলা ছাড়ার পর। এতে কোনো সন্দেহ নেই যে, বাংলাদেশ উন্নতিও করেছে। তবে সেটি যথেষ্ট কি না, তা বিচার করার দায়িত্ব বাংলাদেশের মানুষের। এই বিশ্বকাপ প্রসঙ্গে একটা কথা বলতে পারি, বাংলাদেশের পিচ-কন্ডিশন আর এখানে অস্ট্রেলিয়ার পিচ-কন্ডিশন আকাশ আর পাতাল। এর সঙ্গে মানিয়ে নিতে ওদের অনেক কষ্ট করতে হবে। তবে আমার বিশ্বাস, তারা ভালো প্রস্তুতি নিয়েছে। বেশ কিছুদিন আগে ব্রিসবেনে এসেছে। আশা করি, তারা ভালোই করবে। আইসিসির পূর্ণ সদস্য দেশগুলোকে বেশি টাকা দেওয়া ছাড়া আর কি কিছু করার নেই আইসিসির? সে দেশের ক্রিকেট প্রশাসন ঠিকভাবে চলছে কি না, এ ব্যাপারে কি আইসিসির একটা নজরদারি থাকা উচিত নয়? রিচার্ডসন: আইসিসির দায়িত্ব হলো সবাইকে সুযোগ দেওয়া। ভারতকে তো কেউ ১৯৮৩ বিশ্বকাপ জেতার জন্য কোনো ফর্মুলা বাতলে দেয়নি। তারা নিজেরাই জিতেছে। কেউ তো সেখানে কোচ পাঠায়নি, প্রশাসক পাঠায়নি। একটা সময় ওয়েস্ট ইন্ডিজ যে এত ভালো করেছে, তাতে কি বাইরের কেউ সাহায্য করেছে? আমি মনে করি, উন্নতি করার দায়িত্বটা যে যে দেশের। এই বিশ্বকাপের আগেই আপনি এই টুর্নামেন্ট ফিক্সিংমুক্ত থাকবে বলে একরকম ঘোষণা দিয়েছেন। এটাকে আপনি কত বড় হুমকি বলে মনে করেন? রিচার্ডসন: শুধু ক্রিকেট কেন, ফুটবল-টেনিস সব খেলার জন্যই এটি বড় একটা হুমকি। খেলা দেখতে আসা সব দর্শকের যেন বিশ্বাস থাকে, এখানে ফিক্সিংয়ের কোনো ব্যাপার নেই—এটি খেলাটির ভবিষ্যতের জন্য খুব গুরুত্বপূর্ণ। এখানে দুটি ব্যাপার আছে। আমি বলব, আইসিসির অ্যান্টি-করাপশন ইউনিট খুব ভালো কাজ করছে। অসৎ কারও জন্য খেলোয়াড় বা কর্মকর্তাদের কাছে যাওয়া এখন অনেক কঠিন। আইসিসির শিক্ষা ও সচেতনতামূলক কার্যক্রমের কারণে খেলোয়াড়েরাও এখন বেশি দায়িত্বশীল। তাদের কাছে কেউ অসৎ প্রস্তাব নিয়ে এলে সেটি রিপোর্ট করার হার আগের চেয়ে বেড়েছে। 	1
জিম্বাবুয়ের সামনে ‘বহুজাতিক’ আমিরাত বিশ্বকাপের সবচেয়ে বয়সী ক্রিকেটার এই দলে। আছেন ভারতীয়, পাকিস্তানি, শ্রীলঙ্কান বংশোদ্ভূত ক্রিকেটাররা। নিজেদের দেশে তাঁরা খেলতেন একসময়, পরে থিতু হয়েছেন এই মরুর দেশেই। সংযুক্ত আরব আমিরাত দলে তাঁদের ‘নিজস্ব’ ক্রিকেটার আছেন মোটে তিনজন! নাহ্, ‘শৌখিন’ কোনো দল নয়, রীতিমতো বিশ্বকাপের (১৯৯৬) পূর্বাভিজ্ঞতাসম্পন্ন দল তারা। শারজা, দুবাই, আবুধাবির মতো ক্রিকেট ভেন্যুতে প্রসিদ্ধ এই দেশের এবারের বিশ্বকাপ অভিযান শুরু হচ্ছে কাল ভোরে, নেলসনে জিম্বাবুয়ের বিপক্ষে। জিম্বাবুয়ে বিশ্বকাপে খেলে ফেলেছে একটি ম্যাচ, দক্ষিণ আফ্রিকার ৩৩৯ রান তাড়া করতে নেমে হ্যামিল্টন মাসাকাদজা আর চামু চিবাবার ব্যাট স্বপ্নও দেখাচ্ছিল তাদের। মাঝপথে খেই হারিয়ে হয়নি দক্ষিণ আফ্রিকা-বধের স্বপ্নপূরণ। সে ম্যাচে আট বোলারকে দিয়ে বল করিয়েছিলেন অধিনায়ক এল্টন চিগুম্বুরা, তবে ‘ডেথ ওভার’-এ বোলিংয়ের মতো জুতসই বোলারদের খুঁজে পাননি। শেষ ১০ ওভারে ১৪৬ রান গুনেছিল জিম্বাবুয়ে। আরব আমিরাত প্রস্তুতি ম্যাচে আফগানিস্তানের বিপক্ষে প্রায় জিতেই গিয়েছিল। তবে অস্ট্রেলিয়ার কাছে অনুমিতভাবেই পাত্তা পায়নি। অবশ্যম্ভাবিতভাবেই, দুই দলে বিশ্বকাপ জয়ের স্বাদ নেই কোনো ক্রিকেটারের। তবে দুদলের কোচেরই আছে সেই অভিজ্ঞতা। বিশ্বকাপের আগ দিয়ে ডেভ হোয়াটমোর দায়িত্ব নিয়েছেন জিম্বাবুয়ের, আর আকিব জাভেদ আমিরাতের সঙ্গে আছেন আজ বছর দুয়েক। আকিব ১৯৯২-এর বিশ্বকাপজয়ী পাকিস্তানি দলের সদস্য, হোয়াটমোর শ্রীলঙ্কাকে কোচ হিসেবেই জিতিয়েছিলেন ১৯৯৬-এর বিশ্বকাপ। আইরিশরা ওয়েস্ট ইন্ডিজকে হারিয়ে গ্রুপ ‘বি’-এর লড়াইটা প্রায় উন্মুক্ত করে দিয়েছে। জিম্বাবুয়ে ও সংযুক্ত আরব আমিরাতের ম্যাচটিকেও তাই রাখতে হবে নজরের মধ্যেই। তথ্যসূত্র: ক্রিকইনফো, এএফপি।	1
অকারণে অস্থির কিউই ব্যাটিং স্কোরবোর্ড বিভ্রান্তি ছড়াতে পারে। মনে হতে পারে, ‘পুঁচকে’ স্কটল্যান্ড বোধ হয় কাঁপিয়ে দিয়েছিল শিরোপার দাবিদার নিউজিল্যান্ডকে। ১৪২ তাড়া করে জিততেই যদি নিউজিল্যান্ডের ৭ উইকেট চলে যায়, সেটা মনে হওয়াই স্বাভাবিক। কিন্তু ব্যাপারটা আদৌ সে রকম নয়। সাতটা উইকেট গেছে নিউজিল্যান্ডের, তবে সেগুলো যতটা না স্কটিশ বোলারদের কৃতিত্বে, তার চেয়ে বেশি কিউই ব্যাটসম্যানদের খামখেয়ালিপনায়। কিন্তু কখনোই মনে হয়নি নিউজিল্যান্ড ম্যাচটা হারতে পারে। তাড়াহুড়া করতে গিয়ে নিউজিল্যান্ডের তিন ব্যাটসম্যান আউট হয়েছেন বাউন্ডারিতে ক্যাচ দিয়ে, জীবন পাওয়ার পরের মিনিটেই ধৈর্য হারিয়ে শট খেলেছেন দুজন। এমনকি উইলিয়ামসনের মতো খুব দেখেশুনে নিখাদ শট খেলা ব্যাটসম্যানও আউট হয়েছেন অকারণে ব্যাট চালিয়ে! খেয়ালিপনায় উইকেট দিয়ে আসেননি শুধু একা গ্রান্ট এলিয়ট। যে কারণে এই তাড়াহুড়া, শেষ পর্যন্ত অবশ্য সেই লক্ষ্যটা পূরণ হয়েছে নিউজিল্যান্ডের। জয়টা মাত্র ৩ উইকেটের হলেও ওভার বাকি ছিল ইনিংসের অর্ধেকেরও বেশি! ট্রেন্ট বোল্ট, টিম সাউদি, অ্যাডাম মিলনে আর ড্যানিয়েল ভেট্টরিদের সামনে স্কটিশরা খুব বেশিক্ষণ দাঁড়াতে পারবেন না—এটা ছিল অনুমিতই। হয়েছেও তাই। তবে বোল্ট-সাউদির দাপটে ১২ রানে ৪ উইকেট হারানোর পর ম্যাট ম্যাচান আর রিচি ব্যারিংটনের দুটো ফিফটিতে কিছুটা প্রতিরোধ গড়ে স্কটল্যান্ড। স্কোরটা দেড় শর কাছাকাছি গেছে এ দুজনের ব্যাটে ভর করেই। বোলিং নিয়ে কোনো অসন্তুষ্টি নেই নিউজিল্যান্ড অধিনায়ক ব্রেন্ডন ম্যাককালামেরও। তবে পরের ম্যাচগুলোতে ব্যাটিংয়ে আরও সতর্কতা চান তিনি, ‘ব্যাটিংয়ে আরও উন্নতি করতে হবে। পরের ম্যাচটা ইংল্যান্ডের বিপক্ষে। ওরা তেতে আছে। ওই ম্যাচটা তাই আমাদের জন্য বড় চ্যালেঞ্জ। জিততে হলে খুব ভালো খেলতে হবে।’ কিউই ব্যাটসম্যানদের খামখেয়ালিতে হোক বা নিজেদের কৃতিত্বে, প্রতিপক্ষের ৭ উইকেট ফেলতে পারাকে বড় অর্জনই বলছেন স্কটল্যান্ড অধিনায়ক প্রেস্টন মমসেন। পরের ম্যাচগুলোর জন্য এটাকে বড় প্রেরণা হিসেবেই নিচ্ছেন, ‘দুর্ভাগ্যজনকভাবে আমরা তাদের শেষ ৩টি উইকেট ফেলতে পারিনি। কিন্তু আমি আমাদের পারফরম্যান্সে গর্বিত।’ এএফপি, ক্রিকইনফো। ০ বিশ্বকাপে নয় ম্যাচ খেলে নয়টিতেই হারল স্কটল্যান্ড। হল্যান্ড হেরেছিল প্রথম ১০ ম্যাচেই। ২ বিশ্বকাপে এই প্রথম স্কটল্যান্ডের দুই ব্যাটসম্যান একই ম্যাচে পেয়েছেন ফিফটি। ৪ স্কটল্যান্ডের চার ব্যাটসম্যান পেয়েছেন গোল্ডেন ডাক। বিশ্বকাপ কালই প্রথম দেখল এই ঘটনা। সব মিলিয়ে ওয়ানডে ক্রিকেট মাত্র তিনবার এক ইনিংসে চার গোল্ডেন ডাক দেখেছে। ৫ ডানেডিনের ইউনিভার্সিটি ওভালে পাঁচটি ওয়ানডে খেলে পাঁচটিতেই জিতেছে নিউজিল্যান্ড। হায়দরাবাদের নিয়াজ স্টেডিয়ামে খেলা সাত ওয়ানডেতেই জিতে এই তালিকায় সবার ওপরে পাকিস্তান।	1
চলে গেলেন দুলু আফেন্দী ফুটবলার ছিলেন, ক্রিকেটার ছিলেন। ব্যাডমিন্টনও খেলেছেন। কোচ, আম্পায়ার, রেফারি এবং ক্রীড়া সংগঠক হিসেবেও ছিলেন উজ্জ্বল। এই ক্রীড়াব্যক্তিত্ব দুলু আফেন্দী ৮২ বছর বয়সে কাল চলে গেলেন না-ফেরার দেশে। পঞ্চাশের দশকে ঢাকা মোহামেডান, জিমখানা, ভিক্টোরিয়া, ইস্ট বেঙ্গলের হয়ে প্রথম বিভাগ ফুটবলে খেলেছেন গোলরক্ষক হিসেবে। পূর্ব পাকিস্তানের জার্সি গায়ে ইন্দোনেশিয়া, মিয়ানমার ও শ্রীলঙ্কায় খেলেছেন অনেক প্রদর্শনী ম্যাচে। ২০০৩ সালে বাংলাদেশ ক্রীড়ালেখক সমিতি তাঁকে বিশেষ সম্মাননা দেয়। দুলু আফেন্দীর মৃত্যুতে শোক জানিয়েছে বাংলাদেশ ফুটবল ফেডারেশন, ক্রীড়ালেখক সমিতিসহ অনেক সংগঠন। কাল রাতে আজিমপুর গোরস্থানে তাঁকে সমাহিত করা হয়েছে।	1
জাতীয় লিগে রান–বন্যা প্রথম ইনিংসে ৬ উইকেটে ৫৬০ করে খুলনার ইনিংস ঘোষণা, রংপুরের ইনিংস ঘোষণা ৯ উইকেটে ৫১৮ করে। সিলেট ৫০০ ও ঢাকা মহানগর ৪৯৬। দুটি জুটিতে নতুন রেকর্ড। আট সেঞ্চুরি। যেন রান–বন্যায় ভাসছে জাতীয় লিগ! চতুর্থ রাউন্ডের প্রথম দিনে সেঞ্চুরি পেয়েছিলেন চার ব্যাটসম্যান। কাল দ্বিতীয় দিনে তিন অঙ্কের দেখা পেলেন আরও চার ব্যাটসম্যান। এঁদের একজন খুলনার তুষার ইমরান পেয়েছেন প্রথম শ্রেণির ক্রিকেটে নিজের প্রথম ডাবল সেঞ্চুরিও। দশে নেমে সেঞ্চুরি পেয়েছেন ঢাকা মহানগরের মোহাম্মদ শহীদ। সেঞ্চুরি পাওয়া অন্য দুজন নাঈম ইসলাম ও জিয়াউর রহমান। মিরপুরে রাজশাহীর বিপক্ষে ষষ্ঠ উইকেটে রেকর্ড ২৯৫ রান যোগ করেন তুষার ও জিয়া। তুষারের অপরাজিত ২০৩ রানের ইনিংসে ছিল ২৩টি চার। জিয়া ১৭ চার ও ৭ ছয়ে করেছেন ১৬৪। ফতুল্লায় ঢাকা বিভাগের বিপক্ষে চতুর্থ উইকেটে রেকর্ড ৩৪৮ রান যোগ করেন রাজিন সালেহ (১৮১) ও অলক কাপালি (১৭৫)। দুজনই খেলেছেন ক্যারিয়ারের সর্বোচ্চ ইনিংস। বিকেএসপিতে ক্যারিয়ারের সর্বোচ্চ ইনিংস খেলেছেন রংপুরের নাঈম ইসলামও (১৪৭)। বিকেএসপির অন্য মাঠে ক্যারিয়ারের প্রথম সেঞ্চুরি পেয়েছেন শহীদ (১০২, ৮ চার, ৭ ছয়)। ঢাকা মহানগর-চট্টগ্রামের এই ম্যাচে ৬ উইকেট নিয়েছেন চট্টগ্রামের লেগ স্পিনার নূর হোসেন। তবে রান–বন্যার মধ্যে খবর হলো রনি তালুকদারের রান না পাওয়া। এবার প্রথম তিন ইনিংসেই সেঞ্চুরি পাওয়া রনি কাল আউট হয়েছেন ৫ রানে।	1
ফেডারেশন কাপ প্রায় ১০ বছর পর আবারও বঙ্গবন্ধু স্টেডিয়ামের ডাগ আউটে দাঁড়ালেন জর্জ কোটান। এবার আবাহনীর কোচ হিসেবে। জয় দিয়েই জাতীয় দলের সাবেক কোচ বাংলাদেশে শুরু করলেন তাঁর নতুন অধ্যায়। ফেডারেশন কাপে আবাহনী কাল ২-০ গোলে হারিয়েছে ফরাশগঞ্জকে। নিজের পছন্দের ফর্মেশনে ফুটবলারদের অভ্যস্ত করাতেও পারেননি। তার পরও কালকের ম্যাচ শেষে হাসিখুশিই দেখাল বর্ষীয়ান অস্ট্রিয়ান কোচকে। প্রথমার্ধের যোগ হওয়া সময়ে দুর্দান্ত এক প্লেসিং শটে হাঙ্গেরিয়ান স্ট্রাইকার সাবোলস চরবা করেছেন প্রথম গোল। বক্সের মধ্যে জটলায় দাঁড়ানো চরবা ব্যবধান দ্বিগুণ করেন শেষ বাঁশি বাজার সামান্য আগে। দুটি গোলই করেছেন চরবা, তার পরও তাঁর খেলায় সন্তুষ্ট নন কোটান, ‘ওর পারফরম্যান্সে খুশি নই। কারণ আমি আশা করেছিলাম অন্তত ৫-০ স্কোর।’ ম্যাচের ৫১ মিনিটে কোমলের দুর্দান্ত শট ক্রসবারে প্রতিহত না হলে ব্যবধান বড়ই হতো। কাল দিনের অন্য ম্যাচে মুক্তিযোদ্ধা ৪-০ গোলে হারিয়েছে উত্তর বারিধারাকে। জোড়া গোল করেছেন এনামুল। বাকি দুটি গোল করেছেন বিপ্লব ও আনোয়ার।	1
আছে আনন্দ, আছে স্বস্তি আরম্ভের সব কিছুই প্রতিশ্রুতিময়। আরম্ভে সব কিছুই সহাস্য সবুজ। পুর্ণেন্দু পত্রীর কবিতার লাইন দুটি মাথায় রেখে যদি বাংলাদেশ-আফগানিস্তান ম্যাচটার ফিরে তাকান, কী মনে হবে আপনার? সৌম্য সরকারের কথা হচ্ছে? তাসকিন আহমেদের? বিশ্বকাপ অভিষেকে বড় কিছু করে ফেলেননি। কিন্তু ‘প্রতিশ্রুতিময়’ তো বলাই যায়। অথবা কবির ভাষায় ‘সহাস্য সবুজ।’অথবা যদি কোনো খেলোয়াড়ের কথা না বলে পুরো দলের কথা বলি। বাংলাদেশের জন্যও তো এটা এই বিশ্বকাপে আরম্ভ। সেই আরম্ভও তো ‘সহাস্য সবুজ।’ ম্যাচ শেষ হওয়ার ঘণ্টা দেড়েক পর বাংলাদেশের ক্রিকেটাররা যখন হোটেলে ফিরলেন, ‘সহাস্য’ শব্দটাও তাদের সঙ্গে হেঁটে এল। সবচেয়ে বড় হাসিটা যে নাসির হোসেনের মুখে, সেটিতে ভিন্ন তাৎপর্য খুঁজতেই পারেন। আফগানিস্তানের বিপক্ষে খেলার সুযোগ পাননি। তাতেও জয়ের আনন্দ তাঁকে কম ছোঁয়নি। রুমে যাওয়ার পথে পাঁচজনের দলটা আড্ডায় মাতল। নাসিরের সঙ্গে সাকিব, আল আমিন, রুবেল ও এনামুল। বাংলাদেশের অন্য খেলোয়াড়েরা সংবাদ সম্মেলনের বাইরেও সাংবাদিকদের সঙ্গে টুকটাক কথা বলছেন। কিন্তু সাকিব হাসিতেই সারতে চাইছেন সব প্রশ্নের উত্তর। বাংলাদেশের প্রথম ব্যাটসম্যান হিসেবে চার হাজার রানের মাইলফলক ছোঁয়ার প্রতিক্রিয়াও শুধু ওই হাসি। সাকিবের হয়ে উত্তর দেওয়ার দায়িত্বটা তাই নিয়ে নিলেন নাসির। ‘আমাকে জিজ্ঞেস করুন, আমি বলে দিচ্ছি। ৪ হাজার রান কোনো ব্যাপার! ও তো ১৫ হাজার রান করবে’—স্বভাবসুলভ দুষ্টুমির ভঙ্গিতে নাসিরের ভবিষ্যদ্বাণী। একটু বেশি হয়ে গেল বলে আপত্তি করলেন সাকিব। মাথা নেড়ে সায় দিলেন বাকিরাও। নাসির তাই সংশোধনী দিলেন, ‘আমরা যেহেতু কম ম্যাচ খেলি, রানটা ৮-১০ হাজার করে দিন।’ সবাই একমত হলেন এবং হাসির ফোয়ারা তুললেন। এমনিতে আফগানিস্তানের বিপক্ষে জয় এমন আনন্দে ভেসে যাওয়ার মতো কোনো ব্যাপার নয়। তবে ফিকশ্চার চূড়ান্ত হওয়ার পর থেকেই ম্যাচটা নিয়ে এত কথা হয়েছে যে, কালকের জয়টাতে বাড়তি মহিমা যোগ না হয়ে পারেই না। তার ওপর আবার বিশ্বকাপের প্রথম ম্যাচ। এটিতে দৈবাৎ হেরে গেলে ২০০৩ বিশ্বকাপের দুঃস্বপ্ন আবারও ফিরে আসতে পারত। সেবার তো এর চেয়েও ‘পচা শামুকে’ পা কেটেছিল বাংলাদেশের। প্রথম ম্যাচেই ক্রিকেটে অজ্ঞাতকুলশীল কানাডার কাছে হেরে শুরু হয়েছিল পতনের পথে যাত্রা। আফগানিস্তানের বিপক্ষে জয় তাই যতটা আনন্দের, ততটাই হাঁফ ছেড়ে বাঁচার স্বস্তি। মুশফিকুর রহিমের কাছে বোধ হয় তার চেয়েও বেশি কিছু। অধিনায়ক ছিলেন বলে এশিয়া কাপে আফগানিস্তানের বিপক্ষে হারের জ্বালা তাঁর মতো আর কাউকে পোড়ায়নি। এত দিনে সেই জ্বালা জুড়াল। সেটি গোপনও করলেন না। ম্যাচ শেষ করতে যেভাবে স্টাম্প ভেঙেছেন, তা থেকেই বোঝা গিয়েছিল। সংবাদ সম্মেলনের কথাবার্তায়ও বুঝিয়ে দিলেন, ‘এই ম্যাচ নিয়ে এত কথা হয়েছে। অস্ট্রেলিয়ার কন্ডিশন নিয়েও অনেক কথা। জয়টাকে আমি সহজ বলব না, তবে দাপুটে জয় তো বটেই। এ কারণেই আনন্দটা বেশি।’ ড্রেসিংরুমে কেমন কে জানে, তবে প্রকাশ্যে মুশফিকুর রহিম আর নাসির হোসেন পুরো বিপরীত দুই মেরুর চরিত্র। নাসির সব সময়ই হাসিখুশি, দুষ্টুমিতে মেতে থাকেন। মুশফিকুরের চেষ্টা থাকে ‘জীবনটা যে শুধু হাসিঠাট্টার ব্যাপার নয়’, তা প্রমাণ করা। কাল অবশ্য মুশফিকেরও হাসারই দিন। টপ অর্ডারের ব্যর্থতা নিয়ে রসিকতাও করলেন, ‘টপ অর্ডার সব সময় ভালো করলে আমরা তো আর সুযোগ পাব না। মাঝেমধ্যে খারাপ করলে তো আমাদেরও সুযোগ মেলে।’ সেই মুশফিককেই আবার খুব সিরিয়াস দেখাল, যখন চোখমুখ কঠিন করে বললেন, ‘এই ম্যাচে আমাদের ওপর অবশ্যই চাপ ছিল। তবে চাপ থাকলেই খারাপ করব ওসব দিন চলে গেছে। চাপ তো থাকবেই, চাপ থাকলেও আমাদের ভালো খেলতে হবে।’ বিশ্বকাপের প্রথম ম্যাচে বাংলাদেশ সেটিই খেলেছে বলে দাবির সঙ্গে একমত না হয়ে কোনো উপায় নেই। বাংলাদেশ দল তারুণ্যের জয়গান গাইলেও শেষ পর্যন্ত যে অভিজ্ঞতাই বৈতরণি পার করেছে, সেটিও বললেন এক প্রশ্নের জবাবে। ‘আমি যখন ব্যাটিং করতে নামি, সাকিব আর আমি কথা বলছিলাম যদি আমরা ৪৫ ওভার পর্যন্ত থাকতে পারি, তা হলে ২৫০-এর বেশি রান হবেই। সাকিব যখন মারছিল আমি ওকে স্ট্রাইক দিয়েছি। আমি যখন মারছি সাকিব আমাকে। অভিজ্ঞতা না থাকলে হয়তো ২৮০-২৯০ টার্গেট করে দুজনই মারতে গিয়ে ২১০ রানে অলআউট হয়ে যেতাম।’ এই ম্যাচকে ঘিরে অনেক দিন থেকেই আফগানরা কথার তুবড়ি ছুটিয়ে এসেছে। মুশফিক খুব ভদ্র ভাষায় সেটিরও জবাব দিয়ে দিলেন, ‘মুখে বড় বড় কথা বলে তো কোনো লাভ নেই। শেষ পর্যন্ত পারফরম্যান্সটাই আসল।’ বিশ্বকাপে প্রথম ম্যাচ বলেই ২০-২৫ ওভার পর্যন্ত দল খুব নার্ভাস ছিল বলে মনে হয়েছে মুশফিকের। পরের ম্যাচ থেকে এই সমস্যা আর থাকবে না বলেই মনে করেন। সমস্যা হলো, পরের ম্যাচটা অস্ট্রেলিয়ার বিপক্ষে এবং সেটি ব্রিসবেনের গ্যাবায়। অস্ট্রেলিয়ার দ্রুততম উইকেট হিসেবে যেটি পার্থের ওয়াকার সঙ্গে জোর প্রতিদ্বন্দ্বিতা করে। তাই বলে আগেই হার মেনে নেবে বাংলাদেশ? মুশফিক প্রেরণা খুঁজছেন আয়ারল্যান্ডের কাছ থেকে, ‘আয়ারল্যান্ড তো দিব্যি ওয়েস্ট ইন্ডিজকে হারিয়ে দিল। সেটিও তিন শর বেশি রান তাড়া করতে নেমে ৪০ বল বাকি থাকতেই। ওয়ানডেতে যেকোনো কিছুই হতে পারে।’ যেকোনো কিছু মানে অস্ট্রেলিয়ার বিপক্ষে বাংলাদেশের জয়ও। সেটি হয়তো হবে, হয়তো হবে না। তবে প্রথম ম্যাচে জয়ে অন্তত মাঠে নামার আগেই হেরে বসবে না বাংলাদেশ। হোক না সে জয় আফগানিস্তানের বিপক্ষে! স্কোরকার্ড টস: বাংলাদেশ বাংলাদেশ রান বল ৪ ৬ এনামুল এলবিডব্লু ব আশরাফ ২৯ ৫৫ ৪ ০ তামিম ক জাজাই ব আশরাফ ১৯ ৪২ ২ ০ সৌম্য এলবিডব্লু ব শাপুর ২৮ ২৫ ৩ ১ মাহমুদউল্লাহ ক জাজাই ব শাপুর ২৩ ৪৬ ০ ০ সাকিব ব হামিদ ৬৩ ৫১ ৬ ১ মুশফিক ক শেনোয়ারি ব নবী ৭১ ৫৬ ৬ ১ সাব্বির ব হামিদ ৩ ৮ ০ ০ মাশরাফি ব আফতাব ১৪ ৯ ৩ ০ মুমিনুল রানআউট ৩ ৩ ০ ০ রুবেল অপরাজিত ০ ২ ০ ০ তাসকিন ব আফতাব ১ ৩ ০ ০ অতিরিক্ত (বা ৩, লেবা ৪, ও ৬) ১৩ মোট (৫০ ওভারে অলআউট) ২৬৭ উইকেট পতন: ১-৪৭ (তামিম, ১৪.৩ ওভার), ২-৫২ (এনামুল, ১৬.৪), ৩-১০২ (সৌম্য, ২৫.৫), ৪-১১৯ (মাহমুদউল্লাহ, ২৯.১), ৫-২৩৩ (সাকিব, ৪৪.৪), ৬-২৪১ (সাব্বির, ৪৬.৫), ৭-২৪৭ (মুশফিক, ৪৭.৩), ৮-২৬৩ (মুমিনুল, ৪৮.৬), ৯-২৬৩ (মাশরাফি, ৪৯.১), ১০-২৬৭ (তাসকিন, ৪৯.৬)। বোলিং: হামিদ ১০-০-৬১-২ (ও ১), শাপুর ৭-১-২০-২, আফতাব ৯-০-৫৫-২ (ও ৩), আশরাফ ৯-৩-৩২-২ (ও ১), নবী ৯-০-৫৮-১ (ও ১), জাভেদ ৪.৫-০-৩২-০, শেনোয়ারি ১.১-০-২-০। আফগানিস্তান জাভেদ ক ও ব মাশরাফি ১ ২ ০ ০ জাজাই এলবিডব্লু ব রুবেল ১ ৫ ০ ০ মঙ্গল ক রুবেল ব মাহমুদউল্লাহ ২৭ ৫৭ ১ ০ স্টানিকজাই ক মাহমুদউল্লাহ ব মাশরাফি ১ ৭ ০ ০ শেনোয়ারি রানআউট ৪২ ৭৫ ২ ০ নবী ক সৌম্য ব মাশরাফি ৪৪ ৪৩ ৫ ০ নজিবুল্লাহ এলবিডব্লু ব সাকিব ১৭ ৩৪ ১ ০ আশরাফ ক সাব্বির ব সাকিব ১০ ১৫ ০ ১ আফতাব রানআউট ১৪ ১২ ২ ১ হামিদ ক এনামুল ব তাসকিন ০ ৫ ০ ০ শাপুর অপরাজিত ২ ২ ০ ০ অতিরিক্ত (লেবা ১, ও ২) ৩ মোট (৪২.৫ ওভারে অলআউট) ১৬২ উইকেট পতন: ১-২, ২-২, ৩-৩, ৪-৬৫, ৫-৭৮, ৬-১৩৬, ৭-১৩৬, ৮-১৫৪, ৯-১৫৪, ১০-১৬২। বোলিং: মাশরাফি ৯-২-২০-৩, রুবেল ৬-০-২৭-১ (ও ১), তাসকিন ৭-০-২৩-১, সাকিব ৮.৫-০-৪৩-২, মাহমুদউল্লাহ ৮-১-৩১-১ (ও ১), সৌম্য ৩-০-১৩-০, সাব্বির ১-০-৪-০। ফল: বাংলাদেশ ১০৫ রানে জয়ী। ম্যান অব দ্য ম্যাচ: মুশফিকুর রহিম।	1
‘গ্যাবায় খেলার অপেক্ষায় আছি’ একে তো অধিনায়ক, তার ওপর কন্ডিশনকে কাজে লাগিয়ে আগুন ঝরিয়েছেন বোলিংয়েও। কাল ক্যানবেরার ম্যাচ শেষে মাশরাফি বিন মুর্তজার জন্য মঞ্চটা তাই সাজানোই ছিল। বাংলাদেশ অধিনায়ক দলের পেসারদের দরাজ প্রশংসা করেছেন, প্রতিশ্রুতি দিয়েছেন বিশ্বকাপের বাকি ম্যাচগুলোতে আরও ভালো খেলার— অস্ট্রেলিয়ার কন্ডিশনের সঙ্গে যেভাবে প্রথম ম্যাচেই মানিয়ে নিল দল, তাতে নিশ্চয়ই আপনি সন্তুষ্ট? মাশরাফি বিন মুর্তজা: প্রথম বিশ্বকাপ খেললেও আমি মনে করি আফগানিস্তান খুবই ভালো দল। ম্যাচের আগে তাদের প্রতি আমাদের শ্রদ্ধাই ছিল। আর হ্যাঁ, এমন উইকেটে খুব বেশি ম্যাচ খেলার সুযোগ হয় না আমাদের। তবে আজকের (গতকাল) উইকেটের সঙ্গে আমরা মানিয়ে নিতে পেরেছি। উইকেট দেখার পরই মনে হয়েছে শুরুটা ভালো হবে এবং ম্যাচটা আমরা জিততে পারব। ওপেনিং স্পেলে বোলিং খুবই ভালো হলো। গ্যাবায় অস্ট্রেলিয়াকে সমস্যায় ফেলতেও কি এই বোলিংই যথেষ্ট মনে করেন? মাশরাফি: এখনই সেটা বলা কঠিন। তবে ভালো বোলিং করতে পারাটা সব সময়ই ভালো। প্রতিপক্ষ কারা থাকল সেটা ব্যাপার না। আশা করি, এই ম্যাচে আমাদের বোলিং ইউনিট যেভাবে কাজ করেছে, অস্ট্রেলিয়ার বিপক্ষেও তাই করবে। আফগানিস্তানের বিপক্ষে আট ব্যাটসম্যান খেলানোর কারণ কী? মাশরাফি: প্রথম প্রস্তুতি ম্যাচে আমরা খুব বেশি রান করতে পারিনি, হয়তো সে কারণেই। আমরা আসলে চিন্তা করেছি দলে একজন বাড়তি ব্যাটসম্যান থাকুক, যে বলও করতে পারে। আপনি ভালো বল করলে দলও উজ্জীবিত হয়ে ওঠে। এটার কী রহস্য? মাশরাফি: ভালো শুরু করা বা কে শুরু করল...রুবেল না তাসকিন, সেটা কোনো ব্যাপার না। তাকে ভালো বোলিং করতে হবে, এটাই আসল কথা। আর বোলিংয়েও কিন্তু একধরনের জুটি বাঁধতে হয়। দুই প্রান্ত থেকেই যদি ভালো বল করে ব্যাটসম্যানদের ওপর কিছু চাপ তৈরি করা যায়, উইকেট আসবেই। কাজেই কে বল করছে বা কে চাপে ফেলছে, সেটা ব্যাপার নয়। ভালো বল করার দায়িত্ব সবারই। বিশ্বকাপে পেস বোলিং কতটা গুরুত্বপূর্ণ হয়ে উঠতে পারে, এই ম্যাচেই তা দেখা গেল। দলের জ্যেষ্ঠতম বোলার হিসেবে আপনি এটাকে কীভাবে নিচ্ছেন? মাশরাফি: আগেও বলেছি, আমরা এ ধরনের উইকেটে খুব বেশি ক্রিকেট খেলিনি। এখানে আসার পর প্রস্তুতিপর্বে তাই আমাদের জন্য গুরুত্বপূর্ণ ছিল সঠিক লাইন-লেংথটা ধরতে পারা। আমাদের দলে কয়েকজন গতিময় বোলার আছে। রুবেল, তাসকিন ১৪০ কিমি গতিতে বল করতে পারে। তারা যদি এই গতিতে সঠিক জায়গায় বল ফেলতে পারে, সেটা কাজে লাগবেই। সৌভাগ্যবশত আমরা সেটা করতে পেরেছি। আশা করি, পরের ম্যাচগুলোতেও পারব। অস্ট্রেলিয়া বা শ্রীলঙ্কার বিপক্ষে পরিকল্পনাটা কেমন হবে? মাশরাফি: প্রথমে উইকেট দেখতে হবে। আর আমরা যাই করি না কেন, সেটা এখনই বলা সম্ভব নয়। উইকেট দেখার পরই এ নিয়ে আলোচনা করব। তবে আশা করছি, যাই করি না কেন, সেটা আমাদের সাহায্য করবে। ভাগ্য সহায় হলে পরের ম্যাচগুলোতেও আমরা ভালো খেলব। অস্ট্রেলিয়ার পিচ গতিময়। এখানে এসে একটু জোরে বল করবেন, এমন পরিকল্পনা কি আগে থেকেই ছিল? মাশরাফি: হ্যাঁ,...তবে আমি কখনোই মনে করি না যে জোরে বল করাটাই সব। আপনি যদি জোরে বল করার পাশাপাশি বলটাকে সঠিক জায়গায় ফেলতে পারেন, তাহলেই সেটা কাজে লাগবে। জোরের সঙ্গে বলটিকে সঠিক জায়গায় ফেলতে না পারলে লাভ নেই। আমার বিশ্বাস আমাদের দলের অন্তত দুজন বোলার ১৪৫ কিমি গতিতে বল করতে পারে। আবারও বলছি, ওরা ঠিক জায়গায় বল ফেললে ব্যাটসম্যান যে-ই আসুক, সেটা কোনো ব্যাপার হবে না। গ্যাবায় খেলার জন্য নিশ্চয়ই উদগ্রীব হয়ে আছেন? মাশরাফি: অবশ্যই। আমরা গ্যাবায় কখনো খেলিনি। তবে শুনেছি এটা অস্ট্রেলিয়ার দ্রুততম উইকেটগুলোর একটি। আশা করি, সেখানে আমরা ভালো করব। গ্যাবায় খেলার অপেক্ষায় তো অবশ্যই আছি।	1
ওয়ানডে সংস্কারের প্রস্তাব দুই প্রান্তে দুই নতুন বল, বৃত্তের বাইরে সর্বোচ্চ চার ফিল্ডারের উপস্থিতি। এক দিনের ক্রিকেটে এসব নতুন নিয়ম চালু করতে বড় ভূমিকা ছিল ক্রিকেট অস্ট্রেলিয়ার চেয়ারম্যান ওয়ালি এডওয়ার্ডসের। সেই এডওয়ার্ডসের মাথায় এখন ওয়ানডে ক্রিকেট সংস্কারের ভাবনা। আইসিসির এই প্রভাবশালী কর্মকর্তা এখন ওয়ানডে ক্রিকেটের নতুন নামকরণ করতে চাইছেন। পরিবর্তন আনতে চাইছেন বিশ্বকাপ বাছাইয়ের কাঠামোতেও। এডওয়ার্ডস মনে করেন ওয়ানডের নাম পাল্টে ‘বিশ্বকাপ ক্রিকেট’ রাখা উচিত। এ ছাড়া পয়েন্ট ও র্যাঙ্কিং পদ্ধতি বদলে চারসালা পরিকল্পনা করার কথা বলছেন অস্ট্রেলিয়ার সাবেক এই ক্রিকেটার। বিশ্বকাপ নিয়ে এডওয়ার্ডসের প্রস্তাবগুলো নিয়ে আগামী সপ্তাহে মেলবোর্নে আইসিসির উপকমিটির সভায় আলোচনা হওয়ার কথা রয়েছে। অস্ট্রেলীয় দৈনিক সিডনি মর্নিং হেরাল্ডকে এডওয়ার্ডস জানিয়েছেন নতুন প্রস্তাবের কথা, ‘আমি ৫০ ওভারের ক্রিকেটে নতুন কিছু দেখতে চাই। এটাকে বলতে চাই বিশ্বকাপ ক্রিকেট। আমি এমন একটি কাঠামো দাঁড় করাতে চাই যেখানে বছর শেষে শীর্ষ দুটি দল তিন ম্যাচের প্লে-অফ (সিরিজ) খেলবে। দ্বিতীয় বছরে থাকবে চ্যাম্পিয়নস ট্রফি, যেটিকে আমি বিশ্বকাপ বাছাই টুর্নামেন্ট বলতে চাই। তৃতীয় বছরে বিশ্বকাপের র্যাঙ্কিং পেয়ে যাব, চতুর্থ বছরে বিশ্বকাপ। এই কাঠামোয় প্রতিবছরই দলগুলো শীর্ষে ওঠার জন্য লড়াই করার সুযোগ পাবে।’ ক্রিকইনফো।	1
ঝড়ের কবলে বাংলাদেশ–অস্ট্রেলিয়া! অস্ট্রেলিয়ার অনুশীলন অবশেষে ইনডোর থেকে আউটডোরে ফিরেছে। বৃষ্টিময় কয়েকটি দিনের পর কাল হেসেছে ব্রিসবেনের আকাশ। তবে এই হাসি কতক্ষণ স্থায়ী হয়, সেই শঙ্কাও থাকছে। অস্ট্রেলিয়া কোচ ড্যারেন লেম্যান যেমন বললেন, ‘এ মুহূর্তে তো দারুণ রৌদ্রোজ্জ্বল আবহাওয়া। তবে আমার মনে হয় এটা শুধু আজকের জন্যই। সামনেই বৃষ্টি-বাদলা হবে আবার...।’ আবহাওয়ার পূর্বাভাসও বলছে একই কথা। শনিবার ব্রিসবেনে বাংলাদেশ-অস্ট্রেলিয়া ম্যাচ উড়ে যেতে পারে গ্রীষ্মণ্ডলীয় সাইক্লোনে! আবহাওয়া অফিস বলছে বৃষ্টির সম্ভাবনা সেদিন শতকার ৮০ ভাগ। শুধু বৃষ্টি নয়, বজ্রসহ বৃষ্টি হতে পারে ৩০ সেন্টিমিটার। ম্যাচ ভেস্তে যাওয়ার শঙ্কা তাই পুরোপুরিই থাকছে। সে ক্ষেত্রে পিছিয়ে যাবে মাইকেল ক্লার্কের ফেরাও। বাংলাদেশ অবশ্য অস্ট্রেলিয়ার বিপক্ষে ১ পয়েন্ট পেলে খুশিই হবে। তবে না খেলেই নিশ্চয়ই পয়েন্ট পেতে চাইবেন না মাশরাফিরা! এএফপি।	1
নিশাচর সংযুক্ত আরব আমিরাতের খেলোয়াড়েরা দেশে থাকলে শুধু রাতেই অনুশীলন করেন। চাকরিবাকরি, ব্যবসা-বাণিজ্য সামলে দিনে সময় পান না ক্রিকেটাররা।	1
ছোটপর্দায় বিশ্বকাপ ক্রিকেট জিম্বাবুয়ে-আরব আমিরাত (সরাসরি, ভোর৪টা, বিটিভি, মাছরাঙা, গাজী, স্টারস্পোর্টস১ও৩) নিউজিল্যান্ড-ইংল্যান্ড (সরাসরি, আগামীকালসকাল৭টা, বিটিভি, মাছরাঙা, গাজী, স্টারস্পোর্টস১ও৩) রঞ্জি ট্রফি অন্ধ্র-মহারাষ্ট্র (সরাসরি, সকাল১০টা, স্টারস্পোর্টস২) ইউরোপা লিগ ইয়াং বয়েজ-এভারটন (সরাসরি, রাত১২টা, টেনঅ্যাকশন) ত্রাবজোনস্পোর-নাপোলি (সরাসরি, রাত১২টা, টেনস্পোর্টস) রোমা-ফেইনুর্ড (সরাসরি, রাত১২টা, টেনএইচডি) লিভারপুল-বেসিকতাস (সরাসরি, রাত২-০৫মি., টেনঅ্যাকশন) সেল্টিক-ইন্টার মিলান (সরাসরি, রাত২-০৫মি., টেনস্পোর্টস) টটেনহাম-ফিওরেন্টিনা (সরাসরি, রাত২-০৫মি., টেনএইচডি) গলফ: হিরো ইন্ডিয়ান ওপেন (সরাসরি, বেলা১১-৩০মি. ওবেলা৩টা, টেনগলফ) টেনিস: দুবাই চ্যাম্পিয়নশিপ (সরাসরি, সন্ধ্যা৭টা, টেনস্পোর্টস) টেনিস: রিও ওপেন (সরাসরি, রাত৯টা, টেনএইচডি) 	1
সাকিব যেখানে দ্রুততম আফতাব আলমের লেগ স্টাম্পে থাকা বলটিকে শর্ট লেগ দিয়ে পাঠিয়ে দিলেন বাউন্ডারিতে। ড্রেসিংরুমে লাফিয়ে উঠলেন তামিম ইকবাল। অভিনন্দন জানালেন করতালিতে। ব্যাটসম্যানের রান তখন মাত্র ২৫। অভিনন্দন কেন আসবে! ধারাভাষ্যকারেরাও ক্ষণিকের জন্য একটু অবাক। কিন্তু তামিম ঠিকই জানতেন। তিনি নিজেও তো ওই অভিনন্দন পাওয়ার দৌড়ে ছিলেন! তামিম জানতেন, ওই বাউন্ডারিতেই ওয়ানডে ক্রিকেটে ৪ হাজার রান ছুঁয়ে ফেলেছেন সাকিব আল হাসান। অবশ্যই বাংলাদেশে সবার আগে! আরও অনেক কিছুতেই তিনি বাংলাদেশ ক্রিকেটে সবার আগে। অনেক ‘প্রথমের’ সঙ্গে জড়িয়ে তাঁর নাম। তাঁর হাত ধরেই হবে আরও অনেক প্রথম, এটাও নিশ্চিত। তবে ৪ হাজার রান ছুঁয়ে কাল একটা জায়গায় ওয়ানডে ইতিহাসেই সবাইকে ছাড়িয়ে গেছেন সাকিব। ওই রানগুলোর সঙ্গে তাঁর নামের পাশে আছে ১৮৪ উইকেট। মানদণ্ড যদি ধরা হয় ৪ হাজার রান ও ১৭৫ উইকেট—সবচেয়ে কম ম্যাচে এই মাইলফলক ছুঁলেন সাকিবই! রেকর্ডটি আগে ছিল যাঁর, সেই জ্যাক ক্যালিসকে ছাড়িয়েছেন যোজন যোজন পেছনে ফেলে। এই ‘ডাবল’ ছুঁতে ১৪২ ম্যাচ লাগল সাকিবের, ক্যালিসের লেগেছিল ১৮১ ম্যাচ। ৪ হাজারের ‘কাউন্টডাউন’ শুরু হয়েছিল আসলে গত নভেম্বরে, জিম্বাবুয়ে সিরিজ থেকেই। প্রথম ওয়ানডেতেই সেঞ্চুরি ও ৪ উইকেটের ‘ডাবল’ কীর্তি গড়েছিলেন বাংলাদেশের প্রথম ক্রিকেটার হিসেবে। সাকিব ও তামিম তখন পাশাপাশি, কাছাকাছি। এগিয়ে যাচ্ছিলেন ৪ হাজার রানের দিকে। প্রতিদিনই আলোচনা, আজ হয়তো হয়ে যাবে ৪ হাজার। একটি একটি করে ম্যাচ পেরিয়েছে, কিন্তু কাছের মাইলফলক দূরে থেকে গেছে দুজনেরই। কাল আরও ১৯ রান কাছে গেছেন তামিম, কিন্তু থমকে গেছেন ১০ রান দূরে। সাকিবের প্রয়োজন ছিল ২৩, করেছেন ৬৩। এই ফিফটিতেও আরেকটি ‘প্রথম’ কীর্তি গড়া হলো সাকিবের। টানা তিন বিশ্বকাপে দলের প্রথম ম্যাচেই ফিফটি! ২০০৭ বিশ্বকাপে ভারতের বিপক্ষে করেছিলেন ৫৩, গত বিশ্বকাপে ভারতের বিপক্ষেই ৫৫। কাল ৬৩। সবার আগে ৪ হাজার ছোঁয়ার মতো এখানেও হাতছানি ছিল তামিমের। ২০০৭ বিশ্বকাপের প্রথম ম্যাচে করেছিলেন ৫১, গতবার ৭০। পারেননি তামিম। বাংলাদেশ ক্রিকেটে সাকিব এমন উচ্চতায়, হয়তো ক্রিকেট-বিধাতারই চাওয়া ছিল, এখানেও প্রথম হবেন! সাকিব ও ক্যালিস ছাড়া ৪ হাজার রান ও ১৭৫ উইকেটের ডাবল আছে ওয়ানডেতে আর মাত্র ৭ জনের। এই তালিকায় পাবেন না ইমরান খান, কপিল দেব, ইয়ান বোথাম, রিচার্ড হ্যাডলি, অ্যান্ড্রু ফ্লিনটফ, কিংবা হালের ডোয়াইন ব্রাভো, শেন ওয়াটসন, মোহাম্মদ হাফিজদের। বোথাম (১১৬ ম্যাচ) ও হ্যাডলি (১১৫) অবশ্য দাবি করতে পারেন, ওই যুগে এখনকার মতো এত ওয়ানডে খেলার সুযোগ তাঁরা পাননি। তবে সেটা তো আর সাকিবের নিয়ন্ত্রণে নেই! তিনি যেটা পারতেন, করে দেখিয়েছেন। ‘ডাবল’ ছুঁয়েছেন সবার আগে। ৪ হাজার রান ও ২০০ উইকেটের ডাবল সবচেয়ে কম ম্যাচে ছোঁয়ার রেকর্ড পাকিস্তানের আবদুল রাজ্জাকের। এখন থেকে সাকিব যাচ্ছেতাই রকমের বাজে খেললেও সেই রেকর্ড অনায়াসে ভাঙার কথা। চাইলে এই পরিসংখ্যানকে অনেক গুরুত্ব দিয়ে দেখতে পারেন, চাইলে হেসে উড়িয়ে দিতে পারেন। বাস্তবতা পাল্টাচ্ছে না। ইতিহাসের প্রথম ক্রিকেটার হিসেবে সম্প্রতি আইসিসি র্যাঙ্কিংয়ে তিন সংস্করণেই শীর্ষে উঠেছেন অলরাউন্ডারদের র্যাঙ্কিংয়ে। র্যাঙ্কিংয়ের ফাঁকটাকগুলো হিসেবে নিয়ে যদিও অনেকেই খুব বেশি গুরুত্ব দিতে চান না এটিকে। তাঁদের জন্য জবাব এসব পরিসংখ্যান। এভাবে মাঠের ক্রিকেটেই সাকিব নিত্য ফুটিয়ে চলেছেন শ্রেষ্ঠত্বের ফুল। দ্রুততম ৪০০০ ও ১৭৫ ম্যাচ সাকিব আল হাসান ১৪২ জ্যাক ক্যালিস ১৮১ ক্রিস কেয়ার্নস ১৮৯ সনাৎ জয়াসুরিয়া ২০০ কার্ল হুপার ২০২ আবদুল রাজ্জাক ২০৪ শহীদ আফ্রিদি ২১৪ স্টিভ ওয়াহ ২৩৩ ক্রিস হ্যারিস ২৪৪	1
নির্বাচকদের লারার তোপ একসময়ের প্রবল প্রতাপশালী দল, দুবারের বিশ্ব চ্যাম্পিয়নও। সেই ওয়েস্ট ইন্ডিজকে আয়ারল্যান্ডের কাছে অসহায়ভাবে হারতে দেখে কিছুটা তো আত্মসম্মানে লাগবেই কিংবদন্তি ওয়েস্ট ইন্ডিয়ানদের। একই সঙ্গে তাঁরা ময়নাতদন্তও করছেন দলের অমন পারফরম্যান্সের। ১৯৭৯ বিশ্বকাপজয়ী দলের অন্যতম সেনানী মাইকেল হোল্ডিং এ হারের জন্য যেমন কাঠগড়ায় দাঁড় করিয়েছেন পুরো দলকেই। তবে ব্রায়ান লারার দৃষ্টিভঙ্গিটা একটু আলাদা। তিনি দায় দেখছেন নির্বাচকদের। ডোয়াইন ব্রাভো আর কাইরন পোলার্ডের মতো খেলোয়াড়কে বিশ্বকাপ দলে না রাখায় ক্লাইভ লয়েডের নেতৃত্বাধীন নির্বাচক প্যানেলকে ধুয়ে দিয়েছেন এই কিংবদন্তি। ত্রিনিদাদ গার্ডিয়ান পত্রিকায় এক কলামে লারা লিখেছেন, ‘আমরা নিজেদের পায়ে কুড়াল মেরেছি। নির্বাচকদের উচিত ছিল পোলার্ড-ব্রাভোকে দলে রাখা। কেন রাখেননি আমি বুঝতে পারছি না। এটা আত্মঘাতী সিদ্ধান্ত ছাড়া আর কিছুই নয়।’ বেতন-ভাতা নিয়ে গত নভেম্বরে ভারত সফরের সময় ওয়েস্ট ইন্ডিজ ক্রিকেট বোর্ডের (ডব্লুআইসিবি) সঙ্গে ঝামেলায় জড়িয়ে দল থেকে বাদ পড়েন ব্রাভো ও পোলার্ড। যদিও ক্লাইভ লয়েড দাবি করেছিলেন, দুজনকেই নাকি ফর্মের কারণে বাদ দেওয়া হয়েছে। কথাটা বিশ্বাস করতে একদমই রাজি নন লারা, ‘পরিসংখ্যান দেখে সব সময় পুরোটা বোঝা যায় না। সত্যি বলতে দুজনকে বাদ দেওয়ার কারণটা হাস্যকরই। অথচ পোলার্ডের উপস্থিতিই প্রতিপক্ষের বুকে কাঁপন ধরিয়ে দেওয়ার জন্য যথেষ্ট। ওর শরীরী ভাষা পুরো দলের আত্মবিশ্বাসও বাড়িয়ে দেয়। সে আর ব্রাভো যে অবদান রাখতে পারত তা পরিসংখ্যান দিয়ে বিচার করা যাবে না।’ জ্যামাইকা অবজারভার।	1
পাকিস্তান দলে গৃহবিবাদ! ভারতের কাছে পরাজয় নিয়ে এখনো বিচার-বিশ্লেষণ চলছে পাকিস্তান দলে। কোচ খোদ ওয়াকার ইউনিস স্বীকার করেছেন ইউনিস খানকে ওপেনার হিসেবে নামানোটা ঠিক হয়নি। চিরপ্রতিদ্বন্দ্বীদের কাছে অ্যাডিলেডে সেই হারের ধাক্কা সামলে ওঠার আগেই দুঃসংবাদ শুনল পাকিস্তানের ক্রিকেট। দলের কয়েকজন সিনিয়র ক্রিকেটার বিবাদে জড়িয়ে পড়েছেন ফিল্ডিং কোচ গ্রান্ট লুডেনের সঙ্গে। গত মঙ্গলবার অনুশীলনের সময় শহীদ আফ্রিদি, আহমেদ শেহজাদ ও উমর আকমল তাঁর সঙ্গে দুর্ব্যবহার করেন বলে দাবি লুডেনের। এর প্রতিবাদে পদত্যাগের হুমকি দিয়ে সেদিনই পাকিস্তান ক্রিকেট বোর্ডের (পিসিবি) চেয়ারম্যান শাহরিয়ার খানের কাছে ই-মেইল করেছেন। তিনি স্পষ্ট জানিয়ে দিয়েছেন, খেলোয়াড়দের অপমানজনক আচরণ তিনি কিছুতেই বরদাশত করবেন না। এরই মধ্যে লুডেন পদত্যাগ করেছেন বলেও খবর কোনো কোনো পত্রিকার। অবশ্য পিসিবি এখনো লুডেনের পদত্যাগ সম্পর্কে কিছু জানায়নি। পিটিআই, এএফপি।	1
পন্টিং–মাশরাফির আয়নায় সেই ম্যাচ আফগান-জুজু জয় হলো। এবার সামনে অস্ট্রেলিয়া-বাস্তবতা। সম্ভাবনার নিক্তিতে বিশ্বকাপে এই ম্যাচেই বাংলাদেশের সম্ভাবনা সবচেয়ে কম। ব্রিসবেনের গতিময় বাউন্সি উইকেটে সামলাতে হবে অস্ট্রেলিয়ান পেস! তবে সম্ভাবনা তো ১০ বছর আগেও ছিল না। কিন্তু কার্ডিফে সেদিন উড়ে যাওয়ার শঙ্কাকে বাংলাদেশ রূপ দিয়েছিল রূপকথার জয়ে। অস্ট্রেলিয়া তখন বিশ্ব চ্যাম্পিয়ন তো বটেই, প্রায় অপরাজেয় দল। ম্যাচের আগে বাজির দর ছিল ৫০০-১! বাংলাদেশের বিপক্ষে ওই ম্যাচের একাদশটাই মনে করুন—গিলক্রিস্ট, হেইডেন, পন্টিং, মার্টিন, ক্লার্ক, হাসি, ক্যাটিচ, হগ, গিলেস্পি, ক্যাসপ্রোইচ ও ম্যাকগ্রা। কিন্তু ক্রিকেট-বিশ্বকে চমকে ও থমকে দিয়ে বাংলাদেশ জিতেছিল ৫ উইকেটে। দুই দলের বাকি ১৮ ম্যাচের সব কটিই জিতেছে অস্ট্রেলিয়া। তার পরও যতবার মুখোমুখি হয় অস্ট্রেলিয়া-বাংলাদেশ, ঠিকই ঘুরেফিরে আসে ওই ম্যাচ। আসছে এবারও। ২১ ফেব্রুয়ারি ম্যাচ ব্রিসবেনে, কিন্তু আলোচনায় কার্ডিফ। স্মরণীয় ওই জয়ের সাক্ষী একজনই আছে বাংলাদেশের এই দলে। এখন তিনি অধিনায়কও। মাশরাফি বিন মুর্তজার মনে আলাদা জায়গা নিয়ে আছে ওই জয়, ‘বাংলাদেশ ক্রিকেট ও আমাদের সমর্থকদের জন্য সেটি ছিল অসাধারণ এক মুহূর্ত। অস্ট্রেলিয়া তখন সন্দেহাতীতভাবে বিশ্বসেরা দল।’ তবে দলের অধিনায়ক তিনি, সেবার জিতলেও যে এবার তা কাজে লাগবে না, জানেন ভালো করেই, ‘আশরাফুল দারুণ এক সেঞ্চুরি করেছিল। তবে সেটি অনেক আগের ঘটনা...ওই দলের একমাত্র আমিই টিকে আছি...ওই ম্যাচ নিয়ে তাই এখন ভেবে লাভ নেই।’ বাংলাদেশের দারুণ কিছু করার সূচনা হয়েছিল সেদিন মাশরাফির হাত ধরেই। ম্যাচের দ্বিতীয় বলেই ফিরিয়েছিলেন বিপজ্জনক অ্যাডাম গিলক্রিস্টকে। পরে ২৫০ রান তাড়ায় আশরাফুল করেছিলেন ১০১ বলে ১০০। চতুর্থ উইকেটে ১৩০ রানের জুটি গড়েছিলেন সেই সময়ের অধিনায়ক হাবিবুল বাশারের (৪৭) সঙ্গে। বাংলাদেশ জিতেছিল ৫ উইকেটে। শেষ ওভারে জয়ের জন্য প্রয়োজন ছিল ৭ রান। জেসন গিলেস্পির প্রথম বলেই স্লোয়ার বলটিকে লং অনের ওপর দিয়ে পাঠিয়ে দেন আফতাব আহমেদ। তখনকার বাংলাদেশ কোচ, এখনকার জিম্বাবুয়ে কোচ ডেভ হোয়াটমোরের এখনো স্পষ্ট মনে পড়ে ওই সময়ের কথা, ‘ছক্কাটি হওয়ার পরই ছেলেরা সবাই খুশিতে পাগলের মতো লাফাচ্ছিল।’ সেদিন ১৬ বলে ১ রান করে আউট হয়েছিলেন রিকি পন্টিং। পরে যোগ হয়েছে ম্যাচ হারের যন্ত্রণা। এমন যন্ত্রণা, যা কাঁটা হয়ে বিঁধে আছে আজও, ‘এটা সম্ভবত ক্রিকেট ইহিতাসের অন্যতম বড় অঘটন। অধিনায়ক হিসেবে আমার সবচেয়ে বাজে হার তো বটেই।’ স্কাই স্পোর্টসের ধারাভাষ্যকক্ষে বসে ম্যাচের শেষ মুহূর্তের উত্তেজনাকে আরও জীবন্ত করে তুলেছিলেন ডেভিড লয়েড। ওই ম্যাচটিকে এক লাইনে ফুটিয়ে তোলে যেন লয়েডের একটি কথাই, ‘রিখটার স্কেলে ওই অঘটনের মাত্রা ধরতে গেলে আসলে স্কেল ছাড়িয়ে যায়!’ এএফপি।	1
কথামালা সাকিবের ধারাবাহিকতার প্রশংসা সব সময়ই করি। এটা ধরে রাখা খুব কঠিন বিশ্বসেরা অলরাউন্ডারের পারফরম্যান্সে মুগ্ধ সাবেক ভারতীয় ব্যাটসম্যান সঞ্জয় মাঞ্জরেকার অভিনন্দন বাংলাদেশ। শুরুটা ভালোই হলো জয়ে শুরু করা বাংলাদেশকে সাবেক শ্রীলঙ্কান ব্যাটসম্যান রাসেল আরনল্ডের অভিনন্দন বাংলাদেশ ক্রিকেট ও আমাদের সমর্থকদের জন্য সেটি ছিল অসাধারণ এক মুহূর্ত ২০০৫ সালে কার্ডিফে অস্ট্রেলিয়া জয়ে স্মৃতিচারণা করে বাংলাদেশ অধিনায়ক মাশরাফি বিন মুর্তজা কারণটা বলতে পারলে ভালো লাগত। কিন্তু আমি নিজেও বুঝতে পারছি না ফর্ম হারানোর কারণ খুঁজে পাচ্ছেন না ইংল্যান্ড অধিনায়ক এউইন মরগান আমরা নিজেদের পায়ে কুড়াল মেরেছি। এটা আত্মঘাতী সিদ্ধান্ত ছাড়া আর কিছুই নয় ব্রাভো-পোলার্ডকে দলে না রাখায় ওয়েস্ট ইন্ডিয়ান নির্বাচকদের ওপর খেপেছেন কিংবদন্তি ব্রায়ান লারা যেন বল নয়, গ্রেনেড! ভারতের বিপক্ষে পাকিস্তানি ব্যাটসম্যানদের কুঁকড়ে থাকা ব্যাটিং দেখে ওয়াসিম আকরাম	1
আজকের খেলা ফেডারেশন কাপ চট্ট. আবাহনী-ফরাশগঞ্জ, শেখ রাসেল-উ. বারিধারা (বিকেল ৪টা ও ৬-১৫ মি.; বঙ্গবন্ধু স্টেডিয়াম) জাতীয় ক্রিকেট লিগ রাজশাহী-খুলনা (মিরপুর) ঢাকা বিভাগ-সিলেট (ফতুল্লা) চট্টগ্রাম-ঢাকা মহানগর (বিকেএসপি-২) রংপুর-বরিশাল (বিকেএসপি-৩) * ম্যাচ শুরু সকাল ৯-৩০ মি.	1
সেই সিলেট, সেই ঢাকা জিতলেই জাতীয় লিগে টানা ৭ ম্যাচ জয়ের রেকর্ড স্পর্শ করার সুযোগ ছিল গত মৌসুমে। কিন্তু ঢাকা বিভাগ উল্টো হেরে যায় সিলেটের কাছে। টানা জয়ের রেকর্ড ছোঁয়ার সুযোগটা এবারও ছিল ঢাকা বিভাগের। চতুর্থ রাউন্ডে জিতলেই চলত। কিন্তু এবারও বাধা হলো ওই সিলেটই। জয় দূরে থাক, টানা ৬ ম্যাচ জয়ী ঢাকাকে চোখ রাঙাছে ইনিংস পরাজয়। ইনিংস হারের লজ্জা এড়াতে ৭ উইকেট হাতে নিয়ে আজ শেষ দিনে আরও ২১৫ রান করতে হবে বর্তমান চ্যাম্পিয়ন ঢাকাকে। সিলেটের ৫০০ রানের জবাবে ফতুল্লায় দুই ইনিংসে ঢাকা করেছে ২০২ ও ৩ উইকেটে ৮৩। ইনিংস হারের মুখে রাজশাহীও। মিরপুরে খুলনার বিপক্ষে প্রথম ইনিংসে ২২৫ রানে অলআউট হওয়ার পর দিন শেষে দ্বিতীয় ইনিংসে ২ উইকেট ৬১ রান তুলেছে রাজশাহী। বিকেএসপির ২ নম্বর মাঠে ঢাকা মহানগরের বিপক্ষে ইনিংস হার এড়াতে আরও ৯৬ রান করতে হবে চট্টগ্রামকে। দুই ইনিংসে দলটি করেছে ২৭৪ ও ৩ উইকেটে ১২৬ রান। প্রথম ইনিংসে সেঞ্চুরি পেয়েছেন চট্টগ্রামের তাসামুল হক (১৩১*)। তবে বিকেএসপির ৩ নম্বর মাঠে নাটকীয় কিছু না ঘটলে ড্রই হচ্ছে বরিশাল-রংপুর ম্যাচ। রংপুরের ৫১৮ রানের জবাবে প্রথম ইনিংসে ৪ উইকেট ৪১৬ করে ফেলেছে বরিশাল। প্রথম সেঞ্চুরি পেয়েছেন দলটির মোসাদ্দেক হোসেন (১২৫*)। ২২০ রানের পঞ্চম উইকেট জুটিতে তাঁর সঙ্গী আল আমিনও (৯৬*) পাচ্ছেন প্রথম সেঞ্চুরির সুবাস।	1
চ্যাম্পিয়নস লিগে ড্রয়ের রাত হোসে মরিনহো মোটেও খুশি নন। চ্যাম্পিয়নস লিগের কোয়ার্টার ফাইনালের প্রথম লেগে তাঁর দল ১-১ গোলে পিএসজির সঙ্গে ড্র করেছে, শুধু এ কারণে নয়। নিজের খেলোয়াড়দের পারফরম্যান্সও সন্তুষ্ট করতে পারেনি চেলসি কোচকে। তবে এর মধ্যেও স্বস্তি, প্রতিপক্ষের মাঠে একটা গোল করে আসায় পরের লেগে এগিয়ে থাকছে মরিনহোর দলই। ৩৬ মিনিটে ব্রানিস্লাভ ইভানোভিচের গোলে চেলসি এগিয়ে গিয়েছিল, ৫৪ মিনিটে ১-১ করেন এডিনসন কাভানি। নিজ দলের খেলায় যে মন ভরেনি ম্যাচ শেষেও তা গোপন রাখেননি স্বীকার করেছেন চেলসি কোচ মরিনহো, ‘ওরা আমাদের চেয়ে বেশি গোলের সুযোগ তৈরি করেছে। যদি কোনো দল এ ম্যাচে জয়ের কাছাকাছি গিয়ে থাকে সেটা পিএসজি, চেলসি নয়।’ চ্যাম্পিয়নস লিগে পরশু রাতে শাখতার দনেৎস্ক-বায়ার্ন মিউনিখের ম্যাচটিও ড্র, তবে এটি গোলশূন্য। বুন্দেসলিগায় আগের ম্যাচেই হামবুর্গের জালে ৮ গোল দিয়ে এসেছিল জার্মান চ্যাম্পিয়নরা। সেই দলটিই কিনা ইউক্রেনের দনবাস অ্যারেনায় শাখতারের অটুট রক্ষণে আটকা পড়ে গোলের রাস্তাই খুঁজে পেল না। শাখতারের মাঠে বায়ার্নের ড্রর হতাশা আরও বেড়েছে জাভি আলোনসোর লাল কার্ডে। চ্যাম্পিয়নস লিগে নিজের শততম ম্যাচে ৬৫ মিনিটে দ্বিতীয় হলুদ কার্ড দেখেন বায়ার্নের এই মিডফিল্ডার। এএফপি, রয়টার্স। 	1
ফেনী সকারের দুরন্ত জয় বিশ্বকাপ ক্রিকেটের ডামাডোলে এবারের ফেডারেশন কাপ ফুটবল একটু আড়ালেই পড়ে গেছে। তবে তাতে কী, দলগুলো মৌসুমসূচক এই টুর্নামেন্টে নিজেদের ঝালিয়ে নিতে বেশ তৎপরই। ফেডারেশন কাপের তৃতীয় দিনে কাল বঙ্গবন্ধু স্টেডিয়ামের দুটি ম্যাচেই তা বোঝা গেল। রাতের ম্যাচে ফেনী সকার টিম বিজেএমসিকে হারিয়ে দিয়েছে ৩-০ গোলে। প্রথম গোলটা সোহেলের। পরের দুটি গোল গাম্বিয়ান ফরোয়ার্ড মন্দু লামিনের। শেষ গোলটি এসেছে শেষ মিনিটে। প্রথম ম্যাচে শেখ জামালের কাছে ৪-১ গোলে উড়ে যাওয়া সকার এই জয়ে কোয়ার্টার ফাইনালের আশা ভালোভাবেই বাঁচিয়ে রেখেছে। একই মাঠে দিনের প্রথম ম্যাচে ব্রাদার্সের সঙ্গে ১-১ গোলে ড্র করেছে রহমতগঞ্জ। দুই ম্যাচে ১ পয়েন্ট নিয়ে রহমতগঞ্জের শেষ আটের আশা কাগজে-কলমে টিকে আছে। এই গ্রুপ থেকে শেষ আট কালই নিশ্চিত হয়ে গেছে প্রথম ম্যাচে রহমতগঞ্জকে ২-১ গোলে হারানো মোহামেডানের।	1
বাফুফে লটারির ১ম পুরস্কার কুমিল্লা ক্লাবের বাংলাদেশ ফুটবল ফেডারেশনের (বাফুফে) লটারির ড্র হয়েছে ১০ ফেব্রুয়ারি। এক সপ্তাহ পর ৩০ লাখ টাকা মূল্যের প্রথম পুরস্কারটি দাবি করেছে কুমিল্লা ক্লাব। ক্লাবের পক্ষ থেকে গত পরশু সাধারণ সম্পাদক আবদুল হান্নান, কোষাধ্যক্ষ রেজাউল করিম এবং সদস্য বদরুল হুদা বাফুফে ভবনে এসে লটারিটি (নম্বর: ঙ ০৪০৬৩৯৩) দেখিয়েছেন লটারি কমিটির সদস্য এবং বাফুফের সহসভাপতি বাদল রায়কে। জমা দিয়েছেন লটারির ফটোকপিও। বাফুফের সাধারণ সম্পাদক আবু নাঈম সোহাগ বলেছেন, ‘প্রথম পুরস্কারের টিকিটটি আমরা যাচাই-বাছাই করে দেখব। টিকিট আসল হলে আনুষ্ঠানিকভাবে পুরস্কারের টাকা দেওয়া হবে।’	1
চার বছর পর সনদ যাচাই! খাদ্য অধিদপ্তরে মুক্তিযোদ্ধা কোটায় ২৯৫ জনকে চাকরি দেওয়ার প্রায় চার বছর পর তাঁদের সনদের যথার্থতা যাচাইয়ের জন্য মুক্তিযুদ্ধবিষয়ক মন্ত্রণালয়ে পাঠানো হয়েছে। নিয়ম অনুযায়ী নিয়োগের আগে সনদ যাচাই না করায় তা নিয়ে প্রশ্ন উঠেছে। মুক্তিযুদ্ধবিষয়ক মন্ত্রণালয় সূত্র জানায়, ২৯৫ জনের কাগজপত্রের মধ্যে ৩২ জনের সনদই পায়নি মন্ত্রণালয়। ১৪ জনের মুক্তিযোদ্ধা সনদের বদলে পাঠানো হয়েছে শিক্ষাগত যোগ্যতার সনদ, জেলা প্রশাসকের সনদ, প্রশংসাপত্র, মুক্তিযোদ্ধা সংসদ ও এম এ জি ওসমানীর দেওয়া চিঠি। খাদ্য মন্ত্রণালয়ের অধীন খাদ্য অধিদপ্তরে ২০১০ সালে খাদ্য পরিদর্শক, উপখাদ্য পরিদর্শক ও সহকারী উপখাদ্য পরিদর্শকসহ ১০ ক্যাটাগরিতে জনবল নিয়োগ করা হয়। মুক্তিযুদ্ধবিষয়ক মন্ত্রণালয় বলছে, খাদ্য মন্ত্রণালয় থেকে পাঠানো অনেকের মুক্তিযোদ্ধা সনদই সঠিক নয় বলে প্রাথমিক যাচাইয়ে মনে হয়েছে। খাদ্য মন্ত্রণালয় ও মুক্তিযুদ্ধবিষয়ক মন্ত্রণালয়ের একাধিক কর্মকর্তা জানান, মুক্তিযোদ্ধা কোটায় নিয়োগ দেওয়ার চার বছর পর হঠাৎ করে গত বছরের ১২ নভেম্বর সবার সনদ যাচাইয়ের জন্য খাদ্য মন্ত্রণালয় থেকে মুক্তিযুদ্ধবিষয়ক মন্ত্রণালয়ে চিঠি পাঠানো হয়। চিঠিতে বলা হয়, ২০১০ সালের এই নিয়োগ-প্রক্রিয়ায় নীতিমালা অনুযায়ী ৩০ শতাংশ মুক্তিযোদ্ধা সন্তান বা পোষ্য কোটায় নিয়োগপ্রাপ্ত ব্যক্তিদের দেওয়া মুক্তিযোদ্ধা সনদ সঠিক কি না, তা যাচাই করা প্রয়োজন। চিঠিতে সই করেন খাদ্য মন্ত্রণালয়ের জ্যেষ্ঠ সহকারী সচিব এস এম আনছারুজ্জামান। মুক্তিযুদ্ধবিষয়ক মন্ত্রণালয় সূত্র জানায়, চিঠিতে ২৯৫ জনের সনদ যাচাই করতে বললেও খাদ্য মন্ত্রণালয় থেকে ২৬৩টি সনদ পাঠানো হয়। এর মধ্যে মন্ত্রণালয়ের দেওয়া সনদ ২৫৬টি, প্রধানমন্ত্রীর প্রতিস্বাক্ষরিত সনদ পাঁচটি, মো. আতাউল গনি ওসমানীর দুটি সনদ। এ ছাড়া কিছু সনদের সঙ্গে মুক্তিযোদ্ধার জাতীয় পরিচয়পত্র, মুক্তিবার্তা নম্বর, গেজেট নম্বর (সত্যায়িত ফটোকপি, প্রমাণ) সংযুক্ত করে না পাঠানোর কারণে এগুলোর যথার্থতা যাচাই করা সম্ভব হয়নি। মুক্তিযুদ্ধবিষয়ক মন্ত্রণালয় ৭ ডিসেম্বর এসব সনদ সঠিকভাবে যাচাইয়ের জন্য তাদের দেওয়া ছক অনুযায়ী পূর্ণাঙ্গ তথ্য লিপিবদ্ধ ও সংযুক্ত করে পাঠাতে খাদ্য মন্ত্রণালয়ে চিঠি পাঠায়। খাদ্য মন্ত্রণালয় থেকে এখনো কিছু জানানো হয়নি। মুক্তিযুদ্ধবিষয়ক মন্ত্রণালয় সূত্র জানায়, এম এ জি ওসমানীর সনদকে মুক্তিযোদ্ধা সনদ হিসেবে মূল্যায়ন করে না। কারণ, ওসমানীর স্বাক্ষর করা সাদা কাগজ ফটোকপি করে অনেক জালিয়াতি হয়েছে। মুক্তিযোদ্ধার স্বীকৃতি পেতে নির্দিষ্ট প্রক্রিয়া আছে। জানতে চাইলে মুক্তিযুদ্ধবিষয়ক মন্ত্রী আ ক ম মোজাম্মেল হক প্রথম আলোকে বলেন, ‘অনেকগুলো সনদে থাকা স্বাক্ষর ও ধরন দেখে জাল মনে হয়েছে। আমরা এগুলো আবার যাচাই করব। সনদগুলো যাচাই না করে কেন এঁদের চাকরি হলো বা কীভাবে হলো, তা বুঝতে পারছি না। আমরা তাদের ছক পাঠিয়েছি। দেখি, ছক অনুযায়ী তারা কী পাঠায়।’ অনুসন্ধানে জানা গেছে, সহকারী উপখাদ্য পরিদর্শক পদে মুক্তিযোদ্ধা কোটায় নিয়োগ পাওয়া যশোরের কনিকা রানী মণ্ডলের দেওয়া সনদ যাচাইয়ে মুক্তিযুদ্ধ মন্ত্রণালয়ে পাঠানো হয়েছে তাঁর মাধ্যমিক পাসের সনদ। একই পদে চুয়াডাঙ্গার আবদুস সালামের সনদ যাচাইয়ে পাঠানো জেলা প্রশাসকের সনদে তাঁর বাবা মোতালেব আলীকে বলা হয়েছে জেলার বীর মুক্তিযোদ্ধা। উপখাদ্য পরিদর্শক সাকির আহম্মেদ খানের জন্য পাঠানো হয়েছে তাঁর বাবাকে দেওয়া মৌলভীবাজারের সরকারি কলেজের সহকারী অধ্যাপকের প্রত্যয়নপত্র। যুব ও ক্রীড়া মন্ত্রণালয়ের অধীনে ইংরেজি গ্রামার কোর্সের সনদ রয়েছে উপখাদ্য পরিদর্শক সিলেটের রাফিয়া আক্তার চৌধুরীর। প্রতিরক্ষা বাহিনীর প্রশংসাপত্র, স্থানীয় আওয়ামী লীগ নেতার প্রশংসাপত্র পাঠানো হয়েছে সহকারী উপখাদ্য পরিদর্শক পটুয়াখালীর আবদুর রশিদের ক্ষেত্রে। ওসমানীর স্বাক্ষর করা সনদ রয়েছে উপখাদ্য পরিদশর্ক পটুয়াখালীর মঞ্জুরুল আহসানের ক্ষেত্রে। একই পদের রাজশাহীর ফরিদ্যু কুমার দাসেরও একই রকম সনদ। রয়েল পাকিস্তান লেখা অস্পস্ট প্যাডের সনদ পাঠানো হয়েছে সহকারী উপখাদ্য পরিদর্শক নড়াইলের শেখ এজাজ আহমেদের ক্ষেত্রে। উপখাদ্য পরিদর্শক যশোরের এস এম আনিসুর রহমানের বিপরীতে রয়েছে ‘গভর্নমেন্ট অব বেঙ্গল’ লেখা একটি রসিদ। মুক্তিযোদ্ধা সংসদের প্রত্যয়নপত্র রয়েছে একই পদের নারায়ণগঞ্জের সাজোয়ার রহমান ভূইয়া, সহকারী উপখাদ্য পরিদর্শক কিশোরগঞ্জের বেলায়েত হোসেন, রংপুরের মেহেদী হাসান, ময়মনসিংহের আবদুস সাদেকের ক্ষেত্রে। মন্ত্রণালয়ে সনদের জন্য আবেদন করেছেন এবং সাময়িক সনদ পাওয়ার আবেদন প্রক্রিয়াধীন—এমন প্রত্যয়নপত্র রয়েছে সহকারী উপখাদ্য পরিদর্শক কুমিল্লার রৌশন আলমের। মন্ত্রণালয় থেকে পাঠানো তাঁর বাবার নামের ঘরে উল্লেখ রয়েছে মৃত বীর মুক্তিযোদ্ধা হাবিলদার...। কিন্তু নাম নেই। তবে প্রত্যয়নপত্রে নাম উল্লেখ রয়েছে কেরামত আলী। খাদ্য মন্ত্রণালয় সূত্র জানায়, খাদ্য অধিদপ্তরের এই নিয়োগে মুক্তিযোদ্ধা কোটায় অনিয়মের অভিযোগে ২০১০ সালের ৮ আগস্ট সাতজন মুক্তিযোদ্ধার সন্তান আদালতে রিট করেন। দীর্ঘ শুনানির পর ২০১২ সালের ১৩ ফেব্রুয়ারি আদালত ওই সাতজনকে নিয়োগের নির্দেশ দেন। ২০১৩ সালে খাদ্য অধিদপ্তরে অরেকটি নিয়োগ-প্রক্রিয়া শুরু হয়। ২০১০ সালে যোগ্য হয়েও মুক্তিযোদ্ধা কোটায় নিয়োগ না পাওয়া কয়েকজন ওই নিয়োগ স্থগিতের জন্য আদালতে যান। এর পরিপ্রেক্ষিতে আদালত সাতটি পদ শূন্য রেখে নিয়োগের নির্দেশ দেন। ওই নির্দেশ মানা হয়নি। গত বছরের ৭ জুলাই খাদ্য অধিদপ্তরের মহাপরিচালক খাদ্যসচিবকে এই সাতজনকে নিয়োগ দেওয়ার জন্য অনুমোদন চেয়ে চিঠি দেন। চিঠিতে বলা হয়, যাচাইয়ে সনদ সঠিক প্রমাণিত না হলে তাঁদের বিরুদ্ধে আইনগত ব্যবস্থা নেওয়া হবে। এরপরই শুরু হয় ২০১০ সালে মুক্তিযোদ্ধা কোটায় নিয়োগপ্রাপ্ত ব্যক্তিদের সনদ যাচাইয়ের প্রক্রিয়া। ভুক্তভোগী ও চাকরি না পাওয়া মুক্তিযোদ্ধার সন্তান আবুল কালাম আজাদ প্রথম আলোকে বলেন, মুক্তিযোদ্ধার সন্তান কোটায় নিয়োগের সময় সনদ জমা ও যাচাই করার আইনগত বাধ্যবাধকতা থাকলেও সনদ জমা নেওয়া ছাড়াই বা ভুয়া সনদ দেওয়া ব্যক্তিদের ঘুষের বিনিময়ে মুক্তিযোদ্ধার সন্তান কোটায় চাকরি দেওয়া হয়েছে। সাধারণ কোটার প্রার্থীদেরও মুক্তিযোদ্ধা কোটায় নিয়োগ দেওয়া হয়েছে। আরেকজন ভুক্তভোগী গাজী মো. শাফিকুল বলেন, ‘আমরা লিখিত ও মৌখিক পরীক্ষায় উত্তীর্ণ হয়েছি। আমরা যোগ্যতা ও কোটা অনুযায়ী চাকরি চাই। আদালতের নির্দেশের পরও আমাদের চাকরি না দিয়ে অন্যদের মুক্তিযোদ্ধা কোটায় চাকরি দেওয়া হয়েছে।’ জানতে চাইলে খাদ্যসচিব বেগম মুশফেকা আকফাৎ বলেন, ‘এ নিয়োগ নিয়ে প্রশ্ন ওঠায় আমরা খাদ্য অধিদপ্তরকে পূর্ণাঙ্গ কাগজপত্র দেওয়ার নির্দেশ দিয়েছি। বলেছি, মুক্তিযুদ্ধবিষয়ক মন্ত্রণালয় যেভাবে তালিকা দিয়েছে, সেভাবেই যেন তারা ছকে তথ্য দেয়। কারও সনদ ভুয়া প্রমাণিত হলে তাঁর চাকরি চলে যাবে।’	1
বাঁশখালীতে গুলিতে নিহত ১, আটক ৮ চট্টগ্রামের বাঁশখালীতে প্রতিপক্ষের গুলিতে দিদারুল আলম (৩৫) নামের এক ব্যক্তি নিহত হয়েছেন। গতকাল বুধবার উপজেলার বাহারছড়া ইউনিয়নের মধ্যম বাঁশখালী গ্রামে এই ঘটনা ঘটে। পুলিশ জানায়, নিহত দিদারুল পুলিশের তালিকাভুক্ত ডাকাত। এই হত্যাকাণ্ডের সঙ্গে জড়িত সন্দেহে আটজনকে আটক করা হয়েছে। সহকারী পুলিশ সুপার (এএসপি) এমরান ভূঞা প্রথম আলোকে বলেন, দুপুরে বাড়ি থেকে বের হয়ে পাশের পুকুরে গোসল করতে যান দিদারুল। এ সময় পাঁচ থেকে ছয়জন লোক এসে তাঁকে গুলি করে পালিয়ে যায়। স্থানীয় লোকজন উদ্ধার করে উপজেলা স্বাস্থ্য কমপ্লেক্সে নিয়ে গেলে চিকিৎসক দিদারুলকে মৃত ঘোষণা করেন। এমরান ভূঞা জানান, দিদারুলের বিরুদ্ধে বাঁশখালী থানায় খুন ও ডাকাতিসহ বিভিন্ন অভিযোগে আট থেকে নয়টি মামলা আছে। এলাকায় আধিপত্য বিস্তার ও পূর্বশত্রুতার জের ধরে এ খুনের ঘটনা ঘটেছে। পুলিশ জানায়, ঘটনার সঙ্গে জড়িত সন্দেহে আনসার বাহিনীর প্রধান আনসারসহ আটজনকে আটক করা হয়েছে। তাদের কাছ থেকে তিনটি গুলি উদ্ধার করা হয়। ঘটনায় ব্যবহৃত অস্ত্র উদ্ধারে পুলিশের অভিযান চলছে। ময়নাতদন্তের জন্য দিদারুলের লাশ চট্টগ্রাম মেডিকেল কলেজ হাসপাতালের মর্গে পাঠানো হয়েছে। আটক আনসার ডাকাত দলের সদস্য। পুলিশ জানায়, এ ঘটনায় মামলার প্রস্তুতি চলছে।	0
সালথায় নিখোঁজ মোটরসাইকেল চালকের লাশ উদ্ধার ফরিদপুরের সালথায় নিখোঁজ হওয়ার চার দিন পর রুহুল আমিন (২৫) নামের এক মোটরসাইকেলচালকের গলাকাটা লাশ উদ্ধার করা হয়েছে। গতকাল বুধবার সকালে উপজেলার আজলপট্টি গ্রামের একটি পুকুরের পাড় থেকে তাঁর লাশ উদ্ধার করে পুলিশ। রুহুল আমিন উপজেলা সদরের খোলশাডুবি গ্রামের আক্কাছ মোল্লার ছেলে। তাঁর পরিবারের সদস্যরা জানান, রুহুল আমিন দীর্ঘদিন ধরে ভাড়ায় মোটরসাইকেল চালাতেন। শনিবার সন্ধ্যায় তিনি সালথা বাজার থেকে মোটরসাইকেলে যাত্রী নিয়ে সোনাপুর বাজারের দিকে যান। এরপর আর বাড়িতে ফেরেননি। ঘটনার পরদিন রুহুল আমিনের বাবা সালথা থানায় একটি সাধারণ ডায়েরি (জিডি) করেন। সালথা থানার ভারপ্রাপ্ত কর্মকর্তা (ওসি) ডি এম বেলায়েত হোসেন জানান, গতকাল সকালে আজলপট্টি গ্রামের একটি পুকুরের পাড় থেকে রুহুল আমিনের গলাকাটা লাশ উদ্ধার করা হয়। ময়নাতদন্তের জন্য লাশ ফরিদপুর মেডিকেল কলেজের মর্গে পাঠানো হয়েছে। এ ঘটনায় হত্যা মামলার প্রস্তুতি চলছে। তিনি আরও জানান, ধারণা করা হচ্ছে, শনিবার রাতেই চালককে হত্যা করে তাঁর মোটরসাইকেলটি ছিনতাই করা হয়েছে।	0
চট্টগ্রামে হাজতির মৃত্যু চট্টগ্রামে মাহাবুল আলম (৪৫) নামের এক হাজতির মৃত্যু হয়েছে। গতকাল বুধবার তিনি চট্টগ্রাম মেডিকেল কলেজ (চমেক) হাসপাতালে মারা যান। চট্টগ্রাম কেন্দ্রীয় কারাগারের উপকারাধ্যক্ষ আবদুস সেলিম প্রথম আলোকে জানান, কক্সবাজার কারাগারে আটক আসামি মাহাবুল আলম যক্ষ্মায় আক্রান্ত হন। তাঁকে কক্সবাজার থেকে মঙ্গলবার রাতে চট্টগ্রাম কারাগারে আনা হয়। সঙ্গে সঙ্গে তাঁকে চমেক হাসপাতালে ভর্তি করা হয়। সেখানে চিকিৎসাধীন অবস্থায় তাঁর মৃত্যু হয়। সুরতহাল ও ময়নাতদন্ত শেষে লাশটি পরিবারের কাছে হস্তান্তর করা হয়েছে।	0
শিক্ষা কর্মকর্তাসহ ১৪ জনের বিরুদ্ধে দুদকের সাত মামলা নাটোরের লালপুরে একটি বিদ্যালয়ে ভুয়া শিক্ষক নিয়োগ দেওয়ার ঘটনায় আটটি মামলা হয়েছে। দুর্নীতি দমন কমিশনের (দুদক) সমন্বিত জেলা কার্যালয় রাজশাহীর সহকারী পরিচালক ওয়াজেদ আলী গাজী বাদী হয়ে গতকাল বুধবার মামলাগুলো করেন। সাতটি মামলায় নাটোরের তৎকালীন (বর্তমানে নওগাঁয় কর্মরত) জেলা শিক্ষা কর্মকর্তা ইব্রাহিম খলিলুল্লাহকে প্রধান আসামি করা হয়। এ সাতটি মামলার প্রতিটিতেই একজন করে ভুয়া শিক্ষক আছেন। সাতটি মামলার একটিতে মাধ্যমিক ও উচ্চশিক্ষা অধিদপ্তরের এক উপপরিচালক ও দুই সহকারী পরিচালককেও আসামি করা হয়েছে। গত ২৯ নভেম্বর প্রথম আলোয় ‘লালপুরে ১২ বিদ্যালয়ের ৪৫ ভুয়া শিক্ষক এমপিওভুক্ত’ শিরোনামে একটি প্রতিবেদন প্রকাশিত হয়। মামলার অপর আসামিরা হলেন মাধ্যমিক ও উচ্চশিক্ষা অধিদপ্তর ঢাকার উপপরিচালক সাধন কুমার বিশ্বাস, সহকারী পরিচালক গৌরচন্দ্র মণ্ডল ও আবদুল কুদ্দুছ চৌধুরী, লালপুর থানা বালিকা উচ্চবিদ্যালয়ের সাবেক অফিস সহকারী আলতাফ হোসেন, সাবেক ভারপ্রাপ্ত প্রধান শিক্ষক যোবেদা খাতুন, ব্যবস্থাপনা কমিটির সাবেক সভাপতি হযরত আলী, ভুয়া শিক্ষক হাসেম আলী, বিধান কুমার মণ্ডল, আয়েশা খাতুন, সামিউল আলম, রইস উদ্দিন, সাবিনা পারভিন, আফরোজা খাতুন ও বিষ্ণুপদ সূত্রধর। মামলার এজাহার সূত্রে জানা গেছে, লালপুর থানা বালিকা উচ্চবিদ্যালয়ে ২০১৩ সালের নভেম্বরে এমপিওতে তিনজন ও পরের এমপিওতে আরও পাঁচজন ভুয়া শিক্ষকের বেতন হয়েছে। ওই শিক্ষকদের ভুয়া কাগজপত্রে ইব্রাহিম খলিলুল্লাহর প্রতিস্বাক্ষর রয়েছে। তিনি শিক্ষকদের বেতনের জন্য এমপিওভুক্তি-সংক্রান্ত ছকে ভুয়া প্রতিবেদন তৈরি করে ২০১১ সালের ১৬ আগস্ট ঢাকায় মাধ্যমিক ও উচ্চশিক্ষা অধিদপ্তরে পাঠিয়েছিলেন। এই ভুয়া কাগজপত্রে বিদ্যালয়ের সাবেক ভারপ্রাপ্ত প্রধান শিক্ষক যোবেদা খাতুন ও ব্যবস্থাপনা কমিটির সাবেক সভাপতি হযরত আলীও স্বাক্ষর করেছেন। ভুয়া শিক্ষকদের কাছ থেকে টাকা নিয়ে তাঁদের কাগজপত্র দিয়ে বেতন করে এনেছেন বিদ্যালয়ের সাবেক অফিস সহকারী আলতাফ হোসেন। এ ছাড়া জাল সদন ব্যবহার করার জন্য ভুয়া শিক্ষক সাবিনা পারভিনের নামে আলদা একটি মামলা করা হয়েছে। এই শিক্ষকেরা সবাই দুদকের সহকারী পরিচালক ওয়াজেদ আলী গাজীর কাছে লিখিত স্বীকারোক্তি দিয়েছেন। তাতে তাঁরা বলেছেন, তাঁরা লালপুর থানা বালিকা উচ্চবিদ্যালয়ের সাবেক অফিস সহকারী আলতাফ হোসেনের মাধ্যমে শিক্ষক হিসেবে এমপিওভুক্ত হয়েছেন। এ জন্য তাঁরা আলতাফকে কী পরিমাণ টাকা দিয়েছেন তাও উল্লেখ করেছেন। তবে সাবেক ভারপ্রাপ্ত প্রধান শিক্ষক যোবেদা খাতুন ও ব্যবস্থাপনা কমিটির সাবেক সভাপতি হযরত আলী তদন্তে দুদকের কর্মকর্তার কাছে দাবি করেছেন, ওই শিক্ষকদের নিয়োগপত্রে তাঁদের স্বাক্ষর জাল করা হয়েছে। তবে ঢাকায় হস্তলিপি বিশারদের কাছে তাঁদের স্বাক্ষর যাচাই করা হয়েছে। এতে প্রমাণিত হয়েছে ভুয়া নিয়োগপত্রে দেওয়া তাদের স্বাক্ষর আসল। এ জন্য তাঁদেরও এই মামলায় আসামি করা হয়েছে। একটি মামলার এজাহারে উল্লেখ রয়েছে, হাসেম আলী বিদ্যালয়ে গ্রন্থাগারিক হিসেবে নিয়োগ পাওয়ার পর ২০১১ সালের ডিসেম্বরে তাঁর বিরুদ্ধে জাল সনদ ব্যবহারের অভিযোগ প্রমাণিত হয়। ওই পদে স্থগিতাদেশ পাওয়ার পর ২০১৩ সালের ফেব্রুয়ারিতে তিনি বিদ্যালয়ের শিক্ষক হিসেবে নিয়োগ পান। এ ঘটনায় অপর আসামিদের সঙ্গে মাধ্যমিক ও উচ্চশিক্ষা অধিদপ্তরের উপপরিচালক সাধন কুমার বিশ্বাস এবং সহকারী পরিচালক গৌরচন্দ্র মণ্ডল ও আবদুল কুদ্দুছ চৌধুরীকেও আসামি করা হয়েছে। লালপুর থানার ভারপ্রাপ্ত কর্মকর্তা (ওসি) আবদুল হাই তালুকদার থানায় আটটি মামলা দায়েরের বিষয়টি নিশ্চিত করেছেন। তিনি বলেন, মামলাগুলো দুর্নীতি দমন কমিশনই তদন্ত করে আদালতে প্রতিবেদন দাখিল করবে।	0
দুই শিক্ষককে পেটালেন অভিভাবক চাঁপাইনবাবগঞ্জ পৌর এলাকার নয়নশুকা সরকারি প্রাথমিক বিদ্যালয়ের প্রধান শিক্ষক সারওয়ার জাহান কাউনাইন ও সহকারী শিক্ষক বাদরুল ইসলামকে এক অভিভাবক পিটিয়েছেন বলে অভিযোগ উঠেছে। সারওয়ার জাহান কাউনাইন জানান, গত মঙ্গলবার দুপুরে পৌর এলাকার আজাইপুর গ্রামের মোহাম্মদ আলম নূরানী মাদ্রাসা থেকে পাস করা এক শিক্ষার্থীকে পঞ্চম শ্রেণিতে ভর্তি করতে নিয়ে যান। মৌখিক পরীক্ষায় মেধা যাচাইয়ের মাধ্যমে ভর্তি করা হবে বললে মোহাম্মদ আলম ক্ষুব্ধ হয়ে তাঁকে ও সহকারী শিক্ষক বাদরুল ইসলামকে মারপিট শুরু করেন। এ ব্যাপারে সদর থানায় লিখিত অভিযোগ করা হয়েছে। গতকাল বুধবার শিক্ষকেরা জেলা প্রাথমিক শিক্ষা কর্মকর্তার সঙ্গে দেখা করে ঘটনার প্রতিকার দাবি করেন।	0
যৌতুকের জন্য স্ত্রীকে নির্যাতনের অভিযোগে মামলা নওগাঁর মান্দায় যৌতুকের টাকা না পেয়ে এক স্বামী তার স্ত্রীর ওপর অমানুষিক নির্যাতন চালিয়েছে বলে অভিযোগ পাওয়া গেছে। উপজেলার কুসুম্বা গ্রামে এ ঘটনা ঘটেছে। মান্দা থানার ভারপ্রাপ্ত কর্মকর্তা (ওসি) মোজাফ্ফর হোসেন বলেন, নির্যাতনের শিকার গৃহবধূ ফরিদা বিবি বাদী হয়ে গতকাল বুধবার দুপুরে তাঁর স্বামী মোজাহার হোসেনসহ তিনজনের বিরুদ্ধে মামলা দায়ের করেছেন। গৃহবধূ ফরিদা বিবির ভাই আবুবক্কর সিদ্দিক দাবি করেন, তিন মাস আগে তাঁর বোনের সঙ্গে একই গ্রামের আলাউদ্দীন আলীর ছেলে মোজাহার হোসেনের বিয়ে হয়। বিয়ের সময় তাকে যৌতুক হিসেবে ৮০ হাজার টাকা এবং কিছু সোনার গয়না দেওয়া হয়। মোজাহার হোসেন মাদকাসক্ত হওয়ায় অল্প দিনের মধ্যে টাকা ও গয়না বিক্রি করে দেয়। এরপর তিনি আরও এক লাখ টাকা যৌতুক দাবি করেন। টাকা দিতে না পারায় গত শনিবার তিনি ফরিদার হাত-পা বেঁধে গাঁজা সেবনের গরম কলকি দিয়ে শরীরের বিভিন্ন স্থানে ছ্যাঁকা দেয়। একপর্যায়ে মোজাহার ফরিদার দেহের বিভিন্ন অংশ কামড়ে ক্ষতবিক্ষত করে ফেলে এবং তাঁকে ঘরে আটকে রাখে। তিন দিন পর প্রতিবেশী কয়েকজনের কাছ থেকে সংবাদ পেয়ে কুসুম্বা ইউনিয়ন পরিষদের (ইউপি) চেয়ারম্যান নওফেল আলীর সহায়তায় ফরিদাকে উদ্ধার করে গত মঙ্গলবার মান্দা উপজেলা স্বাস্থ্য কমপ্লেক্সে ভর্তি করা হয়। স্বাস্থ্য কমপ্লেক্সের আবাসিক চিকিৎসা কর্মকর্তা (আরএমও) মনোরঞ্জন মণ্ডল বলেন, ওই নারীর দেহে পোড়া ও মারধরের চিহ্ন রয়েছে।	0
ফেনসিডিলসহ গ্রেপ্তার নারায়ণগঞ্জে ৫০০ বোতল ফেনসিডিলসহ পারভেজ নামের একজনকে গ্রেপ্তার করেছে জেলা গোয়েন্দা পুলিশ (ডিবি)। গত মঙ্গলবার শহরের মাসদাইর গুদারাঘাট এলাকার একটি বাড়ি থেকে ফেনসিডিলগুলো উদ্ধার করে ডিবি পুলিশ। গোয়েন্দা পুলিশের ভারপ্রাপ্ত কর্মকর্তা (ওসি) মামুনুর রশিদ মণ্ডল জানান, পুলিশের একটি দল ওই বাড়ির চারতলার ভাড়াটিয়া পারভেজ মিয়ার ফ্ল্যাটে অভিযান চালায়। এ সময় তাঁর শোবার ঘরের খাটের নিচ থেকে তিনটি প্লাস্টিকের বস্তায় ভরা ৫০০ বোতল ফেনসিডিল উদ্ধার করা হয়। এ ঘটনায় ফতুল্লা থানায় মামলা হয়েছে। নারায়ণগঞ্জ প্রতিনিধি	0
ভারতে বিচারপতি নিয়োগ বিলে রাষ্ট্রপতির সম্মতি ভারতে উচ্চ আদালতে বিচারপতি নিয়োগে ‘কলেজিয়াম ব্যবস্থা’ বাতিল করে আনা সংবিধান সংশোধনী বিলে গতকাল বুধবার সম্মতি দিয়েছেন ভারতের রাষ্ট্রপতি প্রণব মুখার্জি। খবর ইকোনমিক টাইমস। ভারতের পার্লামেন্টে গত বছরের (২০১৪) আগস্ট মাসে দ্য ন্যাশনাল জুডিশিয়াল অ্যাপয়েন্টমেন্টস কমিশন (এনজেএসি) বিল পাস হয়। এর ফলে সুপ্রিম কোর্ট ও হাইকোর্টের বিচারপতি নিয়োগের দায়িত্ব সুপ্রিম কোর্টের পাঁচ সদস্যের ‘কলেজিয়ামের’ হাতে থাকল না। ছয় সদস্যের এক কমিশন তা পালন করবে। এ বিলের মধ্য দিয়ে বিচার বিভাগের ক্ষমতা খর্ব করে আইনসভার অধিকার প্রতিষ্ঠিত হবে। ভারতের সংবিধানের ১২৪তম সংশোধনী এনে বিলটি উত্থাপন করা হয়। ভারতের ২৯টি রাজ্যের মধ্যে ১৬টি রাজ্য এই বিলে স্বাক্ষর করেছে। কোনো সাংবিধানিক সংশোধন আনতে গেলে অন্তত ৫০ শতাংশ রাজ্য আইনসভার সম্মতি দরকার হয়। কলেজিয়াম ব্যবস্থা অনুযায়ী সুপ্রিম কোর্টের প্রধান বিচারপতিসহ আরও চার জ্যেষ্ঠ বিচারপতিকে নিয়ে গঠিত কমিটিই বিচারপতি নিয়োগ করতেন। নতুন বিল অনুযায়ী, সেই দায়িত্বে থাকবেন মোট ছয়জন। সুপ্রিম কোর্টের প্রধান বিচারপতি, আরও দুজন জ্যেষ্ঠ বিচারপতি, কেন্দ্রীয় আইনমন্ত্রী এবং দুজন বিশিষ্ট আইনজ্ঞ। দুই আইনজ্ঞকে বেছে নেবেন প্রধান বিচারপতি, প্রধানমন্ত্রী এবং লোকসভার বিরোধী নেতা অথবা প্রধান বিরোধী দলের নেতা। এ ছয়জন সুপ্রিম কোর্টের বিচারপতি নিয়োগের সুপারিশ দেওয়ার পর সই করবেন রাষ্ট্রপতি। কোনো নাম নিয়ে রাষ্ট্রপতির আপত্তি থাকলে দ্বিতীয়বার তা বিবেচনা করা হবে। এ বিলের মাধ্যমে বিচার বিভাগের স্বাধীনতা ও অধিকার খর্ব করা হলো কি না, তা নিয়ে কয়েক দিন ধরেই বিতর্ক চলছে।	0
নিরাপত্তা পরিষদের সায় পেল না ফিলিস্তিনি প্রস্তাব ইসরায়েলি দখলদারি অবসানের জন্য ফিলিস্তিনের আলোচিত প্রস্তাবটি জাতিসংঘ নিরাপত্তা পরিষদে নাকচ হয়ে গেছে। গত মঙ্গলবার এ নিয়ে ভোটাভুটি হয়। ফিলিস্তিনিদের পক্ষ থেকে এ বিষয়ে হতাশা ও ক্ষোভ প্রকাশ করা হয়েছে। অন্যদিকে ইসরায়েল ব্যাপারটিকে নিজেদের বিজয় হিসেবে স্বাগত জানিয়ে গতকাল বুধবার ‘সন্তোষ’ প্রকাশ করেছে। খবর এএফপির। নাকচ হওয়া প্রস্তাবটিতে এক বছরের মধ্যে ফিলিস্তিনের সঙ্গে চূড়ান্ত শান্তি চুক্তি করা এবং ২০১৭ সালের শেষ নাগাদ ফিলিস্তিনি ভূখণ্ড থেকে ইসরায়েলি সেনাদের পুরোপুরি প্রত্যাহার করে নিতে বলা হয়েছিল। ফিলিস্তিনের পক্ষে জর্ডান ওই প্রস্তাব উত্থাপন করেছিল। চীন, ফ্রান্স, রাশিয়াসহ নিরাপত্তা পরিষদের আটটি সদস্যদেশ প্রস্তাবের পক্ষে এবং যুক্তরাষ্ট্র ও অস্ট্রেলিয়া বিপক্ষে ভোট দেয়। যুক্তরাজ্যসহ পাঁচটি দেশ ভোট দেওয়া থেকে বিরত থাকে। প্রস্তাবটি পাস হওয়ার জন্য নিরাপত্তা পরিষদের ১৫ সদস্যরাষ্ট্রের মধ্যে কমপক্ষে নয়টির সমর্থন প্রয়োজন ছিল। তবে ওই সমর্থন পেলেও যুক্তরাষ্ট্র তাদের ভেটো ক্ষমতা প্রয়োগ করে তা বানচাল করে দিতে পারত। জাতিসংঘে এ প্রত্যাখ্যানের প্রতিক্রিয়ায় ক্ষুব্ধ ফিলিস্তিনি প্রেসিডেন্ট মাহমুদ আব্বাসের আন্তর্জাতিক অপরাধ আদালতে (আইসিসি) যোগ দেওয়ার জন্য গতকালই রোম সংবিধিতে স্বাক্ষর করার কথা। নিরাপত্তা পরিষদে প্রস্তাবটি ব্যর্থ হলে আইসিসিসহ বিভিন্ন আন্তর্জাতিক সংগঠনে যোগ দেওয়ার চেষ্টা করবে বলে ফিলিস্তিন আগেই হুঁশিয়ারি দিয়েছিল। আইসিসির সদস্য হলে ফিলিস্তিন অধিকৃত ভূখণ্ডে যুদ্ধাপরাধের অভিযোগ তুলে ইসরায়েলি কর্মকর্তাদের বিরুদ্ধে মামলা করা যাবে। তবে ইসরায়েল মন্তব্য করেছে, আইসিসিতে গেলে ফিলিস্তিনিরাও বিচারের ঝুঁকিতে পড়বে। প্রস্তাবটির ব্যর্থতার জন্য ফিলিস্তিনি দূত রিয়াদ মনসুর ভোটের পর নিরাপত্তা পরিষদকে দায়ী করেন। আর ‘ব্যর্থতার’ জন্য প্রেসিডেন্ট আব্বাসের নিন্দা করে কট্টরপন্থী সংগঠন হামাস তাঁকে অঙ্গীকারমতো ইসরায়েলের বিরুদ্ধে কড়া পদক্ষেপের আহ্বান জানিয়েছে। ভোটের পর ইসরায়েল বলেছে, জাতিসংঘে ‘একতরফা’ পদক্ষেপের বদলে ফিলিস্তিনিদের দ্বিপক্ষীয় আলোচনার মাধ্যমেই কেবল নিজস্ব রাষ্ট্র অর্জনের পথে এগিয়ে যেতে হবে। রাশিয়া দুঃখ প্রকাশ করে মন্তব্য করেছে, কৌশলগত ভুলের কারণেই প্রস্তাবটি নাকচ হয়েছে। জাতিসংঘে মার্কিন দূত সামান্থা পাওয়ার বলেন, এটা কেবল এক পক্ষের উদ্বেগ তুলে ধরেছে। তবে তিনি ইসরায়েলেরও সমালোচনা করেন। ইউরোপীয় ইউনিয়ন (ইইউ) বলেছে, ইসরায়েল ও ফিলিস্তিনের যে জরুরি ভিত্তিতে শান্তি আলোচনা আবার শুরু করা প্রয়োজন, মঙ্গলবারের ভোটের ফল সে দাবিই জোরালো করেছে।	0
উদ্ধার তৎপরতায় বাগড়া দিচ্ছে খারাপ আবহাওয়া ভারী বৃষ্টিপাত ও প্রচণ্ড ঝোড়ো হাওয়ার পাশাপাশি উত্তাল সাগর। ইন্দোনেশিয়ার জাভা সাগরে গতকাল বুধবার এমন পরিস্থিতিতে পড়েন উদ্ধারকর্মীরা। এতে করে এয়ারএশিয়ার বিধ্বস্ত উড়োজাহাজের ধ্বংসাবশেষ ও মৃতদেহ উদ্ধারের তৎপরতা চরমভাবে বিঘ্নিত হয়। খবর এএফপি, রয়টার্স ও বিবিসির। এয়ারএশিয়ার ফ্লাইট কিউজেড৮৫০১ গত রোববার ১৬২ জন আরোহী নিয়ে ইন্দোনেশিয়ার সুরাবায়া থেকে সিঙ্গাপুরে যাওয়ার পথে নিখোঁজ হয়। ইন্দোনেশিয়ার কর্মকর্তারা নিশ্চিত করেছেন, জাভা সাগরের বোর্নিও দ্বীপের কাছে মঙ্গলবার পাওয়া ধ্বংসাবশেষ ও মৃতদেহগুলো ওই উড়োজাহাজটিরই। গতকাল শেষ খবর পাওয়া পর্যন্ত সাতটি মৃতদেহ উদ্ধার করা সম্ভব হয়েছে বলে জানিয়েছে কর্তৃপক্ষ। মঙ্গলবারের উদ্ধার তৎপরতার সময় বিমানবাহিনীর একটি উড়োজাহাজ সাগরতলে একটি ‘ছায়া’ দেখতে পেয়েছে। সেটি এয়ারএশিয়ার ফ্লাইট কিউজেড৮৫০১-এর বলে ধারণা করা হচ্ছে। গতকাল শব্দতরঙ্গভিত্তিক ‘সোনার’ প্রযুক্তিতে তোলা সম্ভাব্য নিমজ্জিত বিমানটির একটি ছবিও প্রকাশ করা হয়েছে। ইন্দোনেশিয়ার প্রেসিডেন্ট জোকো উইদোদো মৃতদেহ উদ্ধারে জাহাজ ও হেলিকপ্টারের সাহায্যে ‘বড় ধরনের তল্লাশি’ চালানোর প্রতিশ্রুতি দিয়েছেন। তবে ভারী বৃষ্টি আর ঝোড়ো হাওয়ায় সাগরে ১০ ফুট পর্যন্ত ঢেউ সৃষ্টি হচ্ছে। এমন পরিস্থিতিতে, বিশেষ করে হেলিকপ্টারগুলোর জন্য ঘটনাস্থলে পৌঁছানো কঠিন হয়ে পড়ছে। ঝোড়ো হাওয়ার কারণে গতকাল সকালেই একবার তল্লাশি কার্যক্রম স্থগিত করতে বাধ্য হয় উদ্ধার তৎপরতায় নিয়োজিত দলগুলো। আবহাওয়া পরিষ্কার হওয়ার পর হেলিকপ্টারগুলো পাঠানো হয়েছিল। তবে তারও কয়েকটি কিছুক্ষণ পরই ফিরে আসতে বাধ্য হয়। তল্লাশি দলের কর্মকর্তা সুনারবো সান্দি সাংবাদিকদের বলেন, তাঁরা মোট সাতটি মৃতদেহ উদ্ধার করতে সক্ষম হয়েছেন। সাগরতলে সম্ভাব্য উড়োজাহাজের ‘ছায়া’ দেখা যাওয়ার পর উদ্ধার তৎপরতার সব মনোযোগ সেদিকে কেন্দ্রীভূত করা হয়েছে। ইন্দোনেশিয়ার জাতীয় উদ্ধার তৎপরতা সংস্থার প্রধান বামবাং সোয়েলিস্টি এ কথা জানিয়েছেন। একই সংস্থার আরেকজন কর্মকর্তা হারনান্তো জানান, শব্দতরঙ্গের মাধ্যমে পাওয়া ছবির মাধ্যমে দেখা গেছে, সাগরতলের বস্তুটি আকারে ৩০-৪৯ মিটার।	0
কাশ্মীর জট কাটছে না জম্মু-কাশ্মীরের জট কীভাবে কাটবে, বছরের শেষ দিনেও তা হেঁয়ালি থেকে গেল। আজ নতুন বছরের প্রথম দিনেও যে তা কাটবে, তেমন কোনো ইঙ্গিত নেই। ১৯ জানুয়ারির মধ্যে রাজ্যে নতুন সরকার গঠিত হতে হবে। না হলে রাজ্যপালের শাসন (দেশের বাকি অঞ্চলে যা কিনা রাষ্ট্রপতির শাসন বলে পরিচিত) জারি হবে। পিডিপির প্রধান মেহবুবা মুফতি গতকাল বুধবার সকালে জম্মুতে (শীতকালীন রাজধানী) রাজ্যপাল এন এন ভোরার সঙ্গে দেখা করেন। এক ঘণ্টা পর সেখান থেকে বেরিয়ে যেসব কথা বলেন, তাতে হেঁয়ালি কাটার কোনো ইঙ্গিত নেই। বরং সেসব কথার অনেক রকম ব্যাখ্যা হচ্ছে। যেমন, মেহবুবা বলেছেন, পিডিপির প্রধান লক্ষ্য যেনতেন প্রকারে গরিষ্ঠতা জোটানো নয়। প্রধান লক্ষ্য এমন একটা সরকার গড়া, যা রাজ্যের সব অঞ্চলের মানুষের আশা-আকাঙ্ক্ষার প্রতিফলন ঘটাতে পারবে। এ মন্তব্যের ব্যাখ্যায় মনে হতে পারে, মেহবুবা মুফতির গলায় যেন বিজেপির সুর। কেননা, বিজেপিই বলে আসছে, তাদের বাদ দিয়ে সরকার গড়া হলে জম্মু উপেক্ষিত হবে। কারণ, বিজেপির ২৫টি আসনই জম্মুতে জেতা। এরই পাশাপাশি মেহবুবা বলেছেন, তাঁদের কাছে ৫৫ বিধায়কের সমর্থন রয়েছে। কিন্তু তাঁরা চান একটা স্থায়ী সরকার গড়ে মানুষের সমস্যার সমাধান করতে। প্রশ্ন উঠছে, মেহবুবা ৫৫ সংখ্যাটির উল্লেখ কেন করলেন? তার মানে কি তাঁরা ‘ধর্মনিরপেক্ষ’ সরকার গড়ার পথেই চলেছেন, যে সরকারে কংগ্রেস ও ন্যাশনাল কনফারেন্সও (এনসি) থাকবে। কারণ, পিডিপির ২৮, কংগ্রেসের ১২ ও এনসির ১৫ আসনের যোগফল ৫৫! বিজেপির সঙ্গে হাত মেলালে সংখ্যাটা হয় ৫৩। অবশ্য তার সঙ্গে সাজ্জাদ লোনের পিপলস কনফারেন্সের দুজনকে ধরলে সংখ্যাটা আবার ৫৫ হয়ে যায়। বিজেপি অবশ্যই আশা ছাড়ছে না। তারা পিডিপির ওপর চাপ অব্যাহত রেখেছে। তারা এটা বেশ ভালোই বোঝাতে পেরেছে, তাদের সরকারে না নিলে পিডিপির পক্ষে ছয় বছর শাসন করা কঠিন হবে। পিডিপিও তা জানে। বিজেপি প্রশ্নে পিডিপিতে যেমন উথালপাতাল চলছে, সরকারের শরিক হওয়ার তাগিদে বিজেপির মধ্যেও তেমন বাড়ছে অসহিষ্ণুতা। জম্মুর বিধায়কেরা চাপ দিচ্ছেন, বিজেপির কেন্দ্রীয় নেতারা যেন মুখ্যমন্ত্রিত্বের প্রশ্নে পিডিপির ওপর অহেতুক চাপ সৃষ্টি না করেন। সে ক্ষেত্রে তাঁদের বাইরে রেখে সরকার গঠনের উদ্যোগ গতি পাবে। গতকালের খবর, বিজেপি মুখ্যমন্ত্রী ভাগাভাগির দাবি থেকে সরে এসে ছয় বছরই মুফতি মহম্মদ সাঈদকে মুখ্যমন্ত্রী হিসেবে মেনে নিতে রাজি। কিন্তু বিজেপির সাহচার্য নিয়ে পিডিপি এখনো দ্বিধাবিভক্ত। বিজেপির সঙ্গ না নিতে শ্রীনগরে মিছিলও বেরোচ্ছে। কংগ্রেসের নেতা সইফুদ্দিন সোজও গতকাল রাজ্যপালের সঙ্গে দেখা করেন।	0
কানাডায় শিশুসহ আট ব্যক্তিকে গুলি করে হত্যা কানাডায় দুই শিশুসহ আটজনকে গুলি করে হত্যার পর আত্মহত্যা করেছে এক ব্যক্তি। স্থানীয় সময় গত সোমবার সন্ধ্যায় পশ্চিম কানাডার অ্যালবার্টা প্রদেশের এডমন্টন শহরে এ ঘটনা ঘটে। পরদিন মঙ্গলবার সকালে হত্যাকারী আত্মহত্যা করে। খবর এএফপির। ঘটনার সঙ্গে ‘সাংসারিক অশান্তি’র যোগসূত্র আছে বলে দাবি করেছে পুলিশ। শুধু নিহত একজনের পরিচয় প্রকাশ করা হয়েছে। বাকি নিহত ও হত্যাকারীর পরিচয় ও তাদের মধ্যকার সম্পর্ক বিষয়ে পুলিশ কিছু জানায়নি। পুলিশ সূত্রে জানা গেছে, সোমবার সন্ধ্যায় দক্ষিণ এডমন্টনের একটি বাড়িতে সিনডি ডুয়ং নামে ত্রিশের কোঠার এক নারীর লাশ পাওয়া যায়। পরে বিষণ্ন ও হতাশাগ্রস্ত ওই ব্যক্তি শহরের উত্তর অংশে একটি নির্দিষ্ট বাড়িতে অবস্থান করছে বলে খবর পায় পুলিশ। কিন্তু তাকে ধরা সম্ভব হয়নি। মধ্যরাতে পুলিশ জানতে পারে, একটি বাড়িতে সাতটি মৃতদেহ পাওয়া গেছে। মৃতদের মধ্যে ছিল দুটি শিশু, তিনজন নারী ও দুজন পুরুষ। মঙ্গলবার সকালে উত্তর-পূর্ব এডমন্টনের একটি রেস্তোরাঁয় এক ব্যক্তি আত্মহত্যা করেছে বলে জানতে পারে পুলিশ। ওই ব্যক্তির সঙ্গে হত্যাকারীর বর্ণনা মিলে যায়।	0
পিছু হটছে পিপিপি আর পিটিআই? সন্ত্রাসবাদ-সংশ্লিষ্ট ঘটনাগুলো বিচারে সামরিক আদালত গঠনের সিদ্ধান্ত পুনর্বিবেচনার কথা ভাবছে পাকিস্তানের কয়েকটি শীর্ষ রাজনৈতিক দল। পেশোয়ারের স্কুলে ভয়াবহ জঙ্গি হামলার পরপরই এ বিষয়ে সর্বসম্মত সিদ্ধান্ত নিয়েছিল দলগুলো। খবর ডনের। প্রভাবশালী পিপিপি নেতা ও সিনেটে বিরোধীদলীয় নেতা আইতজাজ আহসান মঙ্গলবার পার্লামেন্টের বাইরে সাংবাদিকদের বলেন, অ্যাটর্নি জেনারেল যে সংবিধান সংশোধনের প্রস্তাব উপস্থাপন করেছেন, তা তিনি ও অন্যরা প্রত্যাখ্যান করেছেন। আইতজাজ বলেন, ‘সংবিধান সংশোধনের পরিবর্তে আইনে সামান্য পরিবর্তন এনেই আমরা ২৪ ডিসেম্বরের বৈঠকের সিদ্ধান্তকে বাস্তবায়ন করতে পারি।’ আইন বিশারদেরা শুরু থেকেই বলে আসছেন, সামরিক আদালত গঠন করতে হলে সংবিধানে পরিবর্তন আনার দরকার হবে।	0
উৎপাদন শুরু দক্ষিণ ভারতের কুদানকুলামে দেশটির বৃহত্তম পারমাণবিক চুল্লি গতকাল বুধবার থেকে বাণিজ্যিক ভিত্তিতে বিদ্যুৎ উৎপাদন শুরু করেছে। রাশিয়ার সহযোগিতায় নির্মিত এক হাজার মেগাওয়াট ক্ষমতাসম্পন্ন ওই চুল্লির টারবাইন কয়েক মাস আগে নষ্ট হওয়ার পর শুধু পরীক্ষামূলকভাবে বিদ্যুৎ উৎপাদন করা হচ্ছিল। টারবাইনটি মেরামত করার পর গতকাল চুল্লিটি পুরো মাত্রায় বাণিজ্যিক ভিত্তিতে উৎপাদন শুরু করে। আট হাজার কোটি রুপি ব্যয়ে নির্মিত এ বিদ্যুৎকেন্দ্রকে ‘অনিরাপদ’ আখ্যায়িত করে পরিবেশবাদীরা আন্দোলন করে আসছিলেন। এ কারণে কেন্দ্রটিতে বিদ্যুৎ উৎপাদন শুরু হতে দেরি হয়। এনডিটিভি	0
বাদশাহ হাসপাতালে স্বাস্থ্য পরীক্ষার জন্য গতকাল বুধবার হাসপাতালে ভর্তি হয়েছেন সৌদি আরবের বাদশাহ আবদুল্লাহ (৯১)। রাজপ্রাসাদ সূত্রের উদ্ধৃতি দিয়ে সরকারি বার্তা সংস্থা এসপিএ জানায়, বাদশাহকে রিয়াদের বাদশাহ আবদুল আজিজ মেডিকেল সিটি হাসপাতালে ভর্তি করা হয়েছে। বয়সের কারণে বাদশাহ ঘন ঘন হাসপাতালে যাওয়ায় শীর্ষ তেল উৎপাদনকারী দেশটির ভবিষ্যৎ নেতৃত্ব নিয়ে উদ্বেগ রয়েছে। সৌদি আরবের পরবর্তী বাদশাহর তালিকায় আছেন আবদুল্লাহর সৎভাই ৭৭ বছর বয়সী সালমান। এএফপি	0
মার্টিন ছিলেন সশস্ত্র পুলিশের গুলিতে নিহত হওয়ার আগে যুক্তরাষ্ট্রের মিজৌরির কৃষ্ণাঙ্গ তরুণ অ্যান্টোনিও মার্টিন (১৮) বন্দুক তাক করেছিলেন। পুলিশ কর্মকর্তারা মঙ্গলবার বলেছেন, তাঁদের তদন্তে এ ব্যাপারে তথ্যপ্রমাণ পাওয়া গেছে। মিজৌরির সেন্ট লুইস শহরের উপকণ্ঠ বার্কলির এক পেট্রলপাম্পে গত ২৩ ডিসেম্বর পুলিশের গুলিতে নিহত হন মার্টিন। সশস্ত্র মার্টিন পুলিশের একজন সদস্যের দিকে অস্ত্র তাক করলে তিনি আত্মরক্ষার্থে গুলি চালান বলে জানান বার্কলির পুলিশপ্রধান ফ্র্যাঙ্ক ম্যাককল। মার্টিনকে তিনটি গুলি করা হয়। পেট্রোলপাম্পটিতে চুরির অভিযোগ শুনে সেখানে যায় পুলিশ। সেন্ট লুইসেরই ফার্গুসন শহরতলিতে গত আগস্টে শ্বেতাঙ্গ পুলিশের গুলিতে মারা যান কৃষ্ণাঙ্গ তরুণ মাইকেল ব্রাউন। ওই ঘটনার প্রতিবাদে দেশজুড়ে ব্যাপক বিক্ষোভ হয়। এএফপি	0
জাতিসংঘের প্রস্তাব মেনে নিক মিয়ানমার রোহিঙ্গা মুসলমানদের পূর্ণ নাগরিকত্ব দেওয়ার জন্য গত সোমবার জাতিসংঘ সাধারণ পরিষদ মিয়ানমার সরকারের প্রতি যে আহ্বান জানিয়েছে, আমরা তার প্রতি সুদৃঢ় সমর্থন জানাই। রোহিঙ্গাদের প্রতি মিয়ানমার সরকার এবং সংখ্যাগুরু আরাকানি সম্প্রদায়ের আচরণ ও দৃষ্টিভঙ্গি কেবল অমানবিক নয়, সব ধরনের আন্তর্জাতিক আইনেরও পরিপন্থী। শত শত বছর ধরে সেখানে রোহিঙ্গারা বসবাস করে এলেও কেবল ধর্মের কারণে তাদের নাগরিক অধিকার থেকে বঞ্চিত রাখা হচ্ছে। গত বছর অনুষ্ঠিত আদমশুমারিতে রোহিঙ্গাদের বাঙালি পরিচয়ে পরিচিত হওয়ার জন্য চাপ দেওয়া হয়। কিন্তু আত্মপরিচয় মুছে ফেলা সম্ভব নয় বলেই রোহিঙ্গারা সেটি মেনে নেয়নি। বর্তমানে তারা রাষ্ট্রবিহীন নাগরিকে পরিণত হয়েছে। নিকট-প্রতিবেশী হিসেবে আমাদের উদ্বেগের কারণ হলো, মিয়ানমার সরকারের বৈরী নীতি ও নিষ্ঠুর আচরণের কারণে রোহিঙ্গা শরণার্থীদের বোঝা বাংলাদেশের ঘাড়ে এসে চেপেছে। ইতিমধ্যে শরণার্থীর সংখ্যা কয়েক লাখে পরিণত হয়েছে। বাংলাদেশ সরকার ও বিশ্ব সম্প্রদায় যখন রোহিঙ্গাদের ফিরিয়ে নেওয়ার দাবি জানাচ্ছে, তখন মিয়ানমার সরকার তাদের জাতীয় পরিচয় পাল্টে দেওয়ার চেষ্টা করছে। এটি খুবই দুর্ভাগ্যজনক। ধারণা করা গিয়েছিল যে মিয়ানমারে গণতন্ত্র ফিরে এলে রোহিঙ্গাদের দুর্ভোগ অনেকাংশে কমবে। কিন্তু গত তিন বছরে অভিজ্ঞতা অত্যন্ত বেদনাদায়ক। সেখানে সংখ্যালঘু রোহিঙ্গারা প্রায়ই সংখ্যাগুরু আরাকানিদের হামলার শিকার হচ্ছে। গত বছরের দাঙ্গায় দেশটিতে ২৮০ জন নিহত হয়, যার অধিকাংশ রোহিঙ্গা। জাতিগত নিপীড়নের কারণে হাজার হাজার মানুষ দেশত্যাগে বাধ্য হয়েছে। আমরা আশা করি, মিয়ানমার সরকারের সুমতি ফিরে আসবে এবং তারা জাতিসংঘ সাধারণ পরিষদের প্রস্তাব অনুযায়ী রোহিঙ্গাদের পূর্ণ নাগরিকত্ব ফিরিয়ে দেবে। তাদের বুঝতে হবে যে গায়ের জোরে কারও জাতিগত পরিচয় মুছে ফেলা যায় না। কোন জাতিগোষ্ঠী কী পরিচয়ে পরিচিত হবে, সেটি সম্পূর্ণ তাদের মৌলিক অধিকার। মিয়ানমারের সরকার যত দ্রুত বিষয়টি উপলব্ধি করবে, ততই মঙ্গল।	0
বিশ্বের শৃঙ্খলা রক্ষা করার জন্য জাতিসংঘ সনদ ও মানবাধিকারের আন্তর্জাতিক ঘোষণায় সংরক্ষিত মূল্যবোধগুলো ২০১৪ সালের শেষ প্রান্তে এসেও হুমকির মুখে রয়ে গেছে। বিশ্বজুড়ে ব্যক্তিস্বাধীনতা, মানবাধিকার ও গণতন্ত্র এখনো ঝুঁকির মুখে। এমনকি যেসব দেশ গণতান্ত্রিক আদর্শ গ্রহণ করেছে, তারাও এ পরিস্থিতির বাইরে নয়। আন্তর্জাতিক সম্প্রদায় গভীরভাবে বিভক্ত। অগ্রযাত্রা থেমে আছে বিশ্বব্যাপী বেশ কিছু বাধার কারণে। এসবের মধ্যে আছে সিরিয়া, ইরাক ও ইউক্রেন সংকট থেকে শুরু করে জলবায়ু পরিবর্তন ও আন্তর্জাতিক বাণিজ্যের মতো বিষয়গুলো। এসব অমীমাংসিত সমস্যার গোড়া তিনটি জায়গায়। ২০১৫ সালেও এ সমস্যাগুলো থেকে যাবে বলে মনে হচ্ছে। প্রথমত, বিশ্বায়ন। বিশ্বায়ন হয়তো আমাদের অনেক সুবিধা এনে দিয়েছে, কিন্তু বিভিন্ন সমাজের নিজের নিজের গন্তব্য নির্ধারণের সামর্থ্য এর ফলে কমে গেছে। এর মধ্যে আছে কর ফাঁকি, সংগঠিত অপরাধ, সাইবার নিরাপত্তাহীনতা, সন্ত্রাসবাদ, জলবায়ু পরিবর্তন, আন্তর্জাতিক অভিবাসন এবং বৈধ বা অবৈধ অর্থপ্রবাহ-জাতীয় আধুনিক চ্যালেঞ্জ মোকাবিলার মতো বিচিত্র সব বিষয়। এই বৈচিত্র্যের মধ্যে একটি অভিন্নতা আছে, তা হলো এসব চ্যালেঞ্জ মোকাবিলায় সার্বভৌম বিভিন্ন রাষ্ট্রের চিরাচরিত উপকরণগুলো অপ্রতুল হয়ে পড়েছে। দ্বিতীয়ত, আফগান ও ইরাক সংকট। সামরিক উপায়ে এ সংকটমোচনের ব্যর্থতা আন্তর্জাতিক সম্প্রদায়ের ঐক্যের ভিত নড়বড়ে করে দিতে বিরাট ভূমিকা রেখেছে। এর ফলে সাধারণভাবে হস্তক্ষেপমূলক উদ্যোগের ওপর আস্থা ক্রমশ কমছে। প্রতিষ্ঠিত পরাশক্তি দেশগুলোও এখন এসব ব্যাপারে বাজেট বরাদ্দ কমিয়ে দিচ্ছে। নব্য শক্তিশালী হয়ে ওঠা দেশগুলোও নতুন নতুন দায়িত্ব নিতে এগিয়ে আসছে না। ২০১৪ সালে আমার নিজ অঞ্চল আফ্রিকাসহ অন্যান্য অঞ্চলে আন্তর্জাতিক অপরাধ আদালতের (আইসিসি) উদ্দেশ্য ও কার্যকারিতা প্রশ্নের মুখোমুখি হয়েছে। জাতীয় নেতারা যাতে অপরাধ করে পার না পেয়ে যান, তা নিশ্চিত করতে অনেক সংগ্রামের মধ্য দিয়ে এই বিশেষ আদালত প্রতিষ্ঠা করা হয়েছিল। তৃতীয়ত, আন্তর্জাতিক ব্যবস্থার প্রাতিষ্ঠানিক কাঠামো আধুনিকায়ন করার ব্যর্থতা। আমরা তা করতে পারিনি। জাতিসংঘ নিরাপত্তা পরিষদ, বিশ্বব্যাংক ও আন্তর্জাতিক মুদ্রা তহবিলের (আইএমএফ) মতো সবচেয়ে গুরুত্বপূর্ণ প্রতিষ্ঠানগুলো এখনো দ্বিতীয় বিশ্বযুদ্ধে বিজয়ী ইউরোপীয় শক্তি ও যুক্তরাষ্ট্রের করায়ত্ত রয়ে গেছে। এসব দেশ সমগ্র বিশ্ববাসীর ক্রমশ সংখ্যালঘু হতে থাকা একটি অংশের মাত্র প্রতিনিধিত্ব করে। সে হিসেবে এই প্রতিষ্ঠানগুলোর অর্থনৈতিক অর্জনের যৎসামান্য অংশ তাদের প্রাপ্য। বিশ্বশক্তির পরিবর্তনশীল অবস্থার ব্যর্থতার প্রেক্ষাপটে চীন, ব্রাজিল ও দক্ষিণ আফ্রিকার মতো দেশগুলো উদীয়মান শক্তি হিসেবে আবির্ভূত হয়েছে। এ অবস্থায় আজকের বিশ্বব্যবস্থার কার্যকারিতা ও ন্যায্যতার ভিত্তি দুর্বল বলে মনে হচ্ছে। যারা নিজেদের যথাযথ স্বীকৃতি পায়নি বলে মনে করে, বিশেষ করে তাদের চোখে তো বটেই। তবু বিশ্বব্যবস্থার সব সীমাবদ্ধতা সত্ত্বেও মনে রাখতে হবে যে সশস্ত্র যুদ্ধে (বিশ্বের জনসংখ্যার অনুপাতে) এত কম মৃত্যু মানুষের ইতিহাসে আগে কখনোই হয়নি। এ তথ্য হয়তো সংবাদপত্রের প্রধান শিরোনাম হয়নি, কিন্তু বিশ্বব্যবস্থার নিয়মকানুন ও প্রাতিষ্ঠানিক রীতি অনুযায়ী অধিকাংশ বিরোধেরই শান্তিপূর্ণ সমাধানের অবকাশ পাওয়া যাচ্ছে। ভালো-খারাপ যা-ই হোক না কেন, ইবোলার মতো মহামারির বিরুদ্ধে লড়াই কিংবা জলবায়ু পরিবর্তনের সবচেয়ে ক্ষতিকর পরিণামগুলো প্রতিরোধ করার ক্ষেত্রে সংহতি ও সহযোগিতা দরকার। একচেটিয়াতন্ত্র, অতি জাতীয়তাবাদ বা পরিচয়ের রাজনীতির চর্চায় ফিরে গেলে মন্দের চেয়ে তিল পরিমাণ বেশি কিছু পাওয়া যাবে না। তাতে পৃথিবী হয়ে উঠবে আরও সংকীর্ণ, খণ্ডিত ও বিপজ্জনক। ২০১৫ সাল এবং এর চেয়েও দূরতর সময়ের দিকে তাকিয়ে বলা যায়, বিশ্বে এখন প্রয়োজন অসম্ভব দূরদর্শী ও সাহসী নেতাদের। এ পৃথিবীতে ক্ষমতা ওঠা-নামা চলতে থাকে। এখানে তাই সবার স্বার্থেই একটি সুষ্ঠু আইনি ব্যবস্থা থাকা দরকার, যা জাতীয় সার্বভৌমত্ব ও ব্যক্তিগত অধিকার—এ দুটোরই মর্যাদা রাখবে। বিশ্বের ঐতিহাসিকভাবে শক্তিধর রাষ্ট্রগুলোর নেতাদের মেনে নিতে হবে যে তাঁদের নিজেদের স্বার্থ রক্ষার জন্যও নিয়মকানুন অনুসরণ করে চলা এবং উদীয়মান দেশগুলোকে এসব আইন প্রণয়নের সুযোগ করে দেওয়া উচিত। আমি প্রায়ই এ কথার পক্ষে যুক্তি দিয়ে থাকি যে নিরাপত্তা পরিষদের আকার অবশ্যই আরও বড় করা দরকার এবং বিশ্বব্যাংক ও আইএমএফের মতো ব্রেটন উডস প্রতিষ্ঠানগুলোয় আরও বেশি পরিমাণে উন্নয়নশীল দেশগুলোর ভোটাধিকার দেওয়া উচিত। বিনিময়ে বিশ্বের নতুন শক্তিধর দেশগুলোকে পৃথিবীর শৃঙ্খলা রক্ষার জন্য অবশ্যই আরও বেশি দায়দায়িত্ব নিয়ে কাজ করতে হবে। কারণ, এতে তাদের নিজেদেরও স্বার্থ নির্ভর করছে। অতীতের বিভিন্ন অবিচারের নিন্দা জানিয়ে এখন তাদের আর দূরে সরে থাকার সুযোগ নেই। ভবিষ্যতের কথা ভেবে সমমনা দেশগুলোর সঙ্গে তাদের হাতে হাত মেলাতে হবে। জাতিসংঘের নানা সীমাবদ্ধতা নিয়ে আমরা প্রায়ই কথাবার্তা শুনি। এ প্রতিষ্ঠানটির অবস্থান বিশ্বব্যবস্থার কেন্দ্রে। এর অর্জন ও সাফল্যের পরিমাণ একেবারে কম না হলেও তা নিয়ে খুব কমই আলোচনা হয়। যে ব্যবস্থাটি ব্যতিক্রমী কিছু ফল এনে দিয়েছে, তা থেকে সরে না এসে আমাদের উচিত হবে আন্তর্জাতিক সম্প্রদায়ের বর্তমান সংকটগুলোকে একটি ঐতিহাসিক সুযোগ হিসেবে নিয়ে এর পুনর্গঠন করা এবং এর মাধ্যমে আধুনিক সমস্যাগুলো সমাধানের জন্য মুখোমুখি হওয়া। ইংরেজি থেকে অনুবাদ: আশিস আচার্য স্বত্ব: প্রজেক্ট সিন্ডিকেট কফি এ আনান: জাতিসংঘের সাবেক মহাসচিব, নোবেল শান্তি পুরস্কার বিজয়ী, কফি আনান ফাউন্ডেশনের প্রতিষ্ঠাতা প্রধান।	0
দূতাবাসের অসহযোগিতা বাংলাদেশের জাতীয় আয়ের বড় একটা অংশ হচ্ছে প্রবাসীদের পাঠানো রেমিট্যান্স। একটু সচ্ছল জীবনযাপনের আশায় অনেকে বিদেশে পাড়ি জমান। তাঁরা দিন-রাত হাড়ভাঙা পরিশ্রম করে দেশে টাকা পাঠান। এসব টাকা বাংলাদেশের অর্থনীতিকে সচল রাখতে অগ্রণী ভূমিকা পালন করে। প্রবাসী কল্যাণমন্ত্রী ও পররাষ্ট্রমন্ত্রী প্রবাসীদের সুযোগ-সুবিধা দেওয়ার অনেক আশ্বাস দেন, যার বাস্তবায়ন শুধুই স্বপ্ন। প্রায়ই শোনা যায়, বিশ্বের বিভিন্ন দেশে আমাদের প্রবাসীরা আইনি সহায়তা, কাজের সহায়তা, বেতন সমস্যা, আবাসন সমস্যা, কাজের পরিবেশ, শিক্ষা ইত্যাদি সমস্যা নিয়ে দূতাবাসে গেলে তাঁদের তেমন সহযোগিতা করা হয় না। অনেক সময় সহযোগিতা তো দূরের কথা, অনেকের সঙ্গে দুর্ব্যবহার করা হয়। উচ্চপদস্থ কর্মকর্তা ও ব্যবসায়ীরাও একই সমস্যায় পড়েন। বাংলাদেশ সরকার বেতন ও নানা সুযোগ-সুবিধা দিয়ে দূতাবাসে কর্মকর্তা-কর্মচারী পাঠিয়ে থাকে। অথচ তাঁদের বেশির ভাগের বিরুদ্ধে অভিযোগ, তাঁরা তাঁদের মূল দায়িত্ব রেখে আমোদ-প্রমোদ ও বিলাসী জীবনযাপন নিয়ে ব্যস্ত থাকেন। তাই বাংলাদেশের দূতাবাসে কর্মকর্তা-কর্মচারী নিয়োগের ক্ষেত্রে যাচাই-বাছাই করে সৎ, কর্মঠ, নিষ্ঠাবান দেশপ্রেমিক লোক পাঠালে আমাদের প্রবাসীরা তাঁদের কাছ থেকে সঠিক সেবা পাবেন বলে আশা করা যায়। যথাযথ প্রশিক্ষণ দিয়ে কাজের গুরুত্ব সম্পর্কেও তাঁদের মধ্যে বোঝাপড়া তৈরি করা উচিত। অতএব, মন্ত্রী ও দায়িত্বপ্রাপ্ত কর্মকর্তাদের বিশেষভাবে অনুরোধ করছি, স্পর্শকাতর এই বিষয়টির প্রতি দৃষ্টি দিন। মো. রফিক, ঢাকা।	0
সনি পিকচার্সের ‘ইন্টারভিউ’ ও কল্পকাহিনির নৈতিকতা সনি পিকচার্স এন্টারটেইনমেন্টের নতুন ছায়াছবি ইন্টারভিউ নিয়ে পশ্চিমে এখন যে বেশ হইচই শুরু হয়েছে, তাতে ভিলেনের ভূমিকায় আমরা দেখছি পূর্ব এশিয়ার বিচ্ছিন্ন দেশ উত্তর কোরিয়াকে। বলা হচ্ছে, সেই চলচ্চিত্র নির্মাণের বদলা হিসেবে উত্তর কোরিয়া সনির ইন্টারনেট ওয়েবসাইটে সংঘবদ্ধ হামলা চালিয়ে প্রচুর ক্ষয়ক্ষতি করেছে। শুধু সংবাদমাধ্যমের ঢালাও অভিযোগের মধ্যে বিষয়টি সীমিত থাকেনি। এমনকি খোদ মার্কিন প্রেসিডেন্ট বারাক ওবামাও হুমকি দিয়ে বলেছেন, উত্তর কোরিয়ার সেই ‘অনৈতিক’ আগ্রাসনের বদলা তিনি নেবেন। উত্তর কোরিয়া সনি পিকচার্সের ইন্টারনেট ওয়েব পেজে হানা দিয়ে মস্ত অন্যায়ই কেবল করেনি, একই সঙ্গে মতামত প্রকাশের স্বাধীনতার ওপর নগ্ন হস্তক্ষেপও করেছে, সে রকম অভিযোগ উত্থাপন করতেও তিনি ভোলেননি। ফলে পুরো বিতর্ক এখন যেন হয়ে উঠেছে নৈতিকতা আর অনৈতিকতার প্রকাশ্য লড়াই, যার প্যাঁচে পড়ে গিয়ে মার খাচ্ছে সত্য, মার খাচ্ছে ন্যায়-অন্যায়ের স্বাভাবিক ধারণা। উত্তর কোরিয়া অবশ্য হ্যাকিংয়ের ঘটনায় দেশের সরাসরি জড়িত থাকার অভিযোগ নাকচ করে দিয়েছে। তবে বারাক ওবামার হুমকির জবাবে দেশটির পক্ষ থেকে বলা হচ্ছে যে, পেশি প্রদর্শনের মধ্য দিয়ে নিজের নৈতিক অবস্থানের দিগম্বর ছবিই তিনি বিশ্বের সামনে তুলে ধরছেন। আর এই অভিযোগ ও পাল্টা অভিযোগের মধ্যে বিশেষ যে মহলটি ফায়দা লুটে নিচ্ছে, সে হলো সনি পিকচার্স এন্টারটেইনমেন্ট। সীমিতভাবে বড়দিনে ছবিটি মুক্তি দেওয়ার মধ্য দিয়ে চলচ্চিত্রনির্মাতা কোম্পানি বাজারের হালচাল বুঝে নেওয়ার যে চেষ্টা চালায়, তাতে অভূতপূর্ব সাড়া পেয়েছে তারা। অতঃপর এখন পূর্ণাঙ্গ পরিসরে ময়দানে নেমে বক্স অফিসের ননি তুলে নেওয়া তাদের পক্ষে কষ্টকর হওয়ার কথা নয়। আর এটাই হচ্ছে ব্যবসায়ী চাতুরী। যত বেশি বিতর্ক, লাভের ননির তত বেশি পুরু হয়ে ওঠা। এবার দেখা যাক ছবির কোন সে দিক, যা নিয়ে মহাশক্তিধর দেশটির নেতারা এ রকম হইচই জুড়ে দিচ্ছেন এবং উত্তর কোরিয়াই বা কেন হলিউডি সেই ছবি নিয়ে এতটা বিতৃষ্ণা পোষণ করছে। হলিউডি ছবির কাহিনিতে নতুনত্বের সন্ধান করা অবশ্য সময়ের অপচয় মাত্র। মারদাঙ্গা প্লট আর সেই সঙ্গে যৌনতার সুড়সুড়ি যখন বক্স অফিসে জনতার ঢল নিয়ে আসার জন্য যথেষ্ট, সে রকম অবস্থায় কাহিনির নতুনত্বের পেছনে ঘুরে বেড়ানো কেন? হলিউডি ছবির আরেকটি দিক, যা কিনা বিগত কয়েক দশক ধরে পশ্চিমের দুনিয়ায় দর্শক টানতে সাহায্য করছে তা হলো, তৃতীয় বিশ্বের অপছন্দের দেশগুলো যে আসলেই কতটা ‘পশ্চাৎপদ’, নিজস্ব ‘উন্নত’ অবস্থান থেকে দর্শকদের কাছে সেই বার্তা পৌঁছে দেওয়া। আর এ ক্ষেত্রে প্রচারমাধ্যম সর্বদা সাথি হতে প্রস্তুত থাকায় এসব ছবির বেলায় ইতিবাচক পর্যালোচনা হচ্ছে বক্স অফিসে সজোরে করাঘাত করার বেলায় উপরি একটি পাওনা। ইন্টারভিউকেও সেই পর্যায়ের একটি ছবি হিসেবে সহজেই গণ্য করা যায়। ছবির মূল চরিত্র হিসেবে এখানে সাংবাদিককে বেছে নেওয়ায় পশ্চিমের সংবাদমাধ্যম তাদের মহৎ পেশার সমর্থনে এগিয়ে আসাকে যেন নৈতিক দায়িত্ব হিসেবে ধরে নিয়েছে, আর সেই ডামাডোলে হারিয়ে গেছে নৈতিকতার আসল প্রশ্নটি। ছবির কাহিনিতে আছে দুই সাংবাদিকের সাক্ষাৎকার গ্রহণের জন্য উত্তর কোরিয়ার নেতা কিম জং উনের সান্নিধ্যে আসা এবং সেই সান্নিধ্যের সুযোগ নিয়ে পশ্চিমের চোখে ঘৃণিত হিসেবে গণ্য সেই নেতাকে হত্যার ষড়যন্ত্র করা। গল্পের অতি সাধারণ সেই প্লটকে বক্স অফিস মাতানো সিনেমার জন্য সাজিয়ে নিতে যত রকম নাটকীয়তা ও চাটুকারিতার প্রয়োজন, তার সবটাই সংযুক্ত করা হয়েছে ছবিতে। ফলে রোমহর্ষক এমন এক থ্রিলার সেই ছবি হয়ে উঠেছে, যা কিনা একই সঙ্গে আবার ভিন্ন কিছু উদ্দেশ্য চরিতার্থ করার বেলায়ও কাজে লাগছে। আর দ্বিতীয় সেই দ্বিমুখী উদ্দেশ্য হলো, উত্তর কোরিয়ার নেতা কতটা বলদসাদৃশ্য এক মানুষ, পশ্চিমের নির্বোধ চলচ্চিত্রপ্রেমীদের সামনে সেই বাস্তবতা তুলে ধরা; আর সেই সঙ্গে সে রকম ক্ষতিকর চরিত্রকে বিশ্ব থেকে লোপাট করে দেওয়ার ‘মানবিক’ দায়িত্ব পালনের মধ্য দিয়ে পশ্চিমের বাঘা সাংবাদিকেরা যে ‘নৈতিক’ দায়িত্ব পালন করছেন, সে রকম ছবক পশ্চিমের নির্বোধ দর্শকদের দেওয়া। হ্যাকিংয়ের ঘটনা অবশ্য সেই বিতর্ক থেকে আমাদের দৃষ্টি এখন সহজেই সরিয়ে নিয়ে গেছে ভিন্ন কিছু প্রসঙ্গের দিকে, যার মূলে আছে ব্যবসায়িক লাভ-ক্ষতির হিসাব-নিকাশ। সনি এন্টারটেইনমেন্টের পাশাপাশি মার্কিন সরকারও বলছে যে নিছক এক কল্পকাহিনির ওপর ভিত্তি করে তৈরি একটি ছায়াছবি নিয়ে উত্তর কোরিয়ার মাত্রাতিরিক্ত বাড়াবাড়ি মোটেও কাম্য নয় এবং উত্তর কোরিয়াকে এ জন্য শাস্তি পেতে হবে। তবে আমরা তো জানি, একটি দেশের নেতাকে হত্যা করার ওপর ভিত্তি করে কল্পকাহিনি তখনই রচনা করা যেতে পারে, যখন কিনা কল্পনায় এঁকে নেওয়া একটি দেশের সঙ্গে সেই চরিত্রটিও হচ্ছে কাল্পনিক। অর্থাৎ দেশ এবং দেশের নেতা বলতে ঠিক কাকে বোঝানো হচ্ছে, পরোক্ষ আকার ইঙ্গিতে সেটা তুলে ধরা। সে রকম অবস্থাতেই কল্পকাহিনি হয়ে উঠতে পারে অনেক বেশি বাস্তবসম্মত, অনেক বেশি অর্থবহ। এ ছাড়া অযথা বিতর্কে জড়িয়ে পড়ার সম্ভাবনাও সে রকম অবস্থায় অনেক কম। সবকিছুর ঊর্ধ্বে যে সত্য তা হলো, সৃজনশীলতায় কাঠখোট্টা বাস্তবতার স্থান নেই। সনি এন্টারটেইনমেন্টের ছবি দর্শকদের হাততালি হয়তো পেতে পারে, তবে সৃজনশীল সৃষ্টি হিসেবে এর মূল্যায়ন শূন্যতেই আটকে থাকবে। এবার দেখা যাক, নৈতিক দিক থেকে এ রকম এক প্লটের চলচ্চিত্রায়ণ কতটা গ্রহণযোগ্য। বারাক ওবামা বলেছেন, একটি ছায়াছবি নিয়ে হ্যাকিং-হামলা চালিয়ে উত্তর কোরিয়া গর্হিত কাজ করেছে। তবে যে বিতর্ক তিনি ইচ্ছাকৃতভাবে এড়িয়ে গেছেন, তা হলো, একজন রাষ্ট্রনায়ক, যিনি জীবিত এবং নির্বাচিত নেতা না হলেও দেশের শাসনব্যবস্থার হাল ধরে যিনি বসে আছেন, সে রকম এক ব্যক্তিকে হত্যা করার ওপর ভিত্তি করে তৈরি ছবি প্রকৃত অর্থে হত্যাকে উসকে দেবে কি না, কিংবা সে রকম একটি ছবি তৈরি নৈতিকতার মানদণ্ড থেকে আসলেই কতটা গ্রহণযোগ্য। একটু ভিন্নভাবে আলোকপাত করে দেখলে বিষয়টি আরও পরিষ্কার হয়ে উঠতে পারে। সিআইএর চালানো অত্যাচারের বাস্তব সব কাহিনি নিয়ে বিশ্ব যখন মাতোয়ারা, ঠিক সেই সময়ে যুক্তরাষ্ট্রের সাবেক এক ভাইস প্রেসিডেন্ট ডিক চেনি ঘোষণা করে বসেছেন যে প্রয়োজনে যুক্তরাষ্ট্র আবারও ‘ওয়াটার ট্রিটমেন্ট’ বা পানির যন্ত্রণা নামে পরিচিত অত্যাচার সন্দেহভাজন সন্ত্রাসীদের ওপর চালাবে। ওয়াটার ট্রিটমেন্ট ও সেই সঙ্গে সিআইএ এবং হোমল্যান্ড সিকিউরিটির চালানো নানা রকম নির্যাতনমূলক তৎপরতার কেবল নীরব সমর্থকই নন, চেনি সাহেব ও তাঁর সাঙ্গপাঙ্গরা হচ্ছেন এর প্রয়োগকারীও। যেকোনো কর্মকাণ্ডের ওপর সন্ত্রাসবাদী তৎপরতার লেবেল সেঁটে দিয়ে সে রকম কাজে লিপ্ত থাকার অভিযোগে গ্রেপ্তার ও নির্যাতনের মুখোমুখি হতে হওয়ার অভিজ্ঞতা বিশ্বের অনেক দেশের তরুণদের হয়েছে চেনি সাহেবরা যখন ক্ষমতায় ছিলেন। অভিযুক্তদের অনেকে পরে নির্দোষ প্রমাণিত হলেও কোনো রকম ক্ষতিপূরণ তো দূরের কথা, এমনকি মৌখিক ক্ষমাও তাদের কাছে চাওয়া হয়নি। বরং চেনি সাহেবরা আবারও জোর গলায় বলছেন যে একই পথ পুনরায় তাঁরা অনুসরণ করবেন। ইন্টারনেট ব্লগ কিংবা ব্যক্তিগত আদান-প্রদানে চেনি সাহেবদের হত্যা করার কল্পকাহিনি তুলে ধরা খোদ বারাক ওবামার দেশে কতটা নিরাপদ, সেই প্রশ্ন তোলা এখানে অবান্তর। কেননা, আমরা জানি যে কর্তৃপক্ষের ওয়াটার ট্রিটমেন্টের আশ্রয় নেওয়ার যুগের অবসান হয়নি। একটি দেশের ক্ষমতাসীন নেতাকে হত্যা করার কাহিনি নিয়ে তৈরি ছায়াছবিকে এ কারণেই তাই অনৈতিক আখ্যায়িত করা মোটেও যুক্তিহীন শোনাবে না। অথচ নৈতিকতাবর্জিত সেই দিকটির প্রসঙ্গ বারাক ওবামা সম্পূর্ণভাবে এড়িয়ে গিয়ে নন্দ ঘোষের মতোই সব দোষ চাপিয়ে দিয়েছেন উত্তর কোরিয়ার ওপর। চেনির দেওয়া শিক্ষা অনুসরণ করলে যে উপসংহারে উপনীত হওয়া যায় তা হলো, অপরাধের গুরুত্ব বিবেচনায় সনি পিকচার্স এন্টারটেইনমেন্টের নির্বাহীদের ‘ওয়াটার ট্রিটমেন্ট’ ধোলাই দেওয়ার জন্য বিশ্বজুড়ে ছড়িয়ে ছিটিয়ে থাকা সিআইএরই কোনো এক গুপ্তঘাঁটিতে নিয়ে যাওয়া। মনজুরুল হক: শিক্ষক ও সাংবাদিক৷	0
এই করিনু পণ নতুন বছরের প্রথম দিন আজ, নতুন করে শুরু সব। ২০১৫ সালে এসে অনেকের নানা অপূর্ণ ইচ্ছাই হয়তো পূর্ণতা পাবে। অনেকে আবার নিজেকে উপস্থাপন করবেন ভিন্ন আদলে। নতুন বছরে সিনেমা, নাটক ও গানের জগতের পাঁচ তারকা কী ভাবছেন, তাঁদের পণগুলো কেমন? এ নিয়ে আয়োজন বিয়ে ২০১৭-এর আগে নয়: শাকিব খান নিজের প্রযোজিত ছবির বাইরে এ বছর আরও পাঁচ-সাতটি ভালো ও বড় বাজেটের ছবিতে অভিনয় করতে চান শাকিব। কাজ নিয়ে এই তাঁর পণ। আর ব্যক্তিগত জীবনের পণ হলো, বিয়ে এ বছরও করবেন না। বললেন, ‘এ বছর না, ২০১৭ তে বিয়ে করে বউ ঘরে তুলব। হা হা হা...।’ ভালো থাকতে আর ভালো রাখতে চাই: তিশা কেটে যাওয়া হাতে সেলাই নিয়ে ঘুরছেন তিশা। মাস দুয়েক পরই আবার সে ক্ষতে অস্ত্রোপচার করতে হবে। কিন্তু এর পরও দিব্যি ঘর-সংসার আর কাজ সামলে যাচ্ছেন তিনি। বছরের শুরু কিংবা শেষ নেই, সব দিন, সব বেলাতেই একটাই পণ তাঁর, ‘সবাইকে ভালো থাকতে আর ভালো রাখতে চাই।’ কাজের বেলায় তাঁর পণ হচ্ছে মান ধরে রাখার। বর্তমানে চলছে তাঁর মেন্টাল ছবির শুটিং। তিনি পণ করেছেন, এ বছর এ ধরনের কাজের প্রস্তাব পেলে তা ফিরিয়ে দেবেন না কোনোভাবেই। আরও নিষ্ঠাবান হব: চঞ্চল চৌধুরী প্রতিবছরই একটি পণ দিয়েই নিজেকে বাঁধেন চঞ্চল চৌধুরী। সেই পণ হলো, কাজের প্রতি আরও বেশি নিষ্ঠাবান হওয়া। সেই সঙ্গে অভিনয়ে নিজেকে আরও বেশি তীক্ষ্ণ করার প্রত্যয় নিয়ে ২০১৫ সাল শুরু করতে চান চঞ্চল। কাজের বাইরে নিজের সন্তানকে নিয়েও আছে আলাদা ভাবনা। ছেলে তাঁর বড় হয়েছে। এ বছর ভর্তি হবে কেজিতে। তাই ছেলেকে মানুষের মতো মানুষ করে গড়ে তোলার পণও রয়েছে তাঁর। গরিব বাঁচান, দেশ বাঁচান: ন্যান্সি এ বছর সংগীতশিল্পী ন্যান্সি ভাবছেন মানুষ আর মানবতা নিয়ে। ন্যান্সি জানান, এ বছর তাঁর স্লোগান হবে ‘গরিব বাঁচান, দেশ বাঁচান’। দরিদ্রতা দূর করতে তিনি তাঁর পক্ষ থেকে যতটা সম্ভব কাজ করে যাবেন। চেষ্টা করবেন দাতব্য কাজে সাধ্যমতো নিজেকে ব্যস্ত রাখার। আর গান? ৩০টি নয়, ভালো গান তিনটি করতে পারলেই তিনি সন্তুষ্ট থাকবেন। এমন গান, যা শ্রোতার মনে থাকবে বছরের পর বছর। বেশি বেশি চলচ্চিত্রের গান করব: হৃদয় খান গানের মানুষ হিসেবে এ বছরও গানেই ডুবে থাকতে চান হৃদয় খান। গত বছরের চেয়ে এ বছর চলচ্চিত্রের গানে বেশি শ্রম দেবেন তিনি। পাশাপাশি এ বছরই হৃদয় মিক্স-৪ মুক্তি দেবেন। হৃদয় খান বলেন, ‘এ বছর বেশি বেশি চলচ্চিত্রের গান করব। এ ছাড়া প্রতিভা অন্বেষণের মধ্য দিয়ে ছেলেমেয়ে বের করে আনব। তারাই গাইবে হৃদয় মিক্স-৪ অ্যালবামের জন্য। আর কাজের জন্য নয়, স্রেফ ঘোরার উদ্দেশ্যে জামাই-বউ মিলে যুক্তরাষ্ট্রে যাব বলে পণ করেছি।’	0
হাওয়া বদল... সাধারণত তাঁকে উপস্থাপনার বাইরে খুব একটা দেখা যায় না। উপস্থাপনাতেই বেশি সাবলীল মুনমুন। তবে মাঝেমধ্যে হাওয়া বদলের মতোই টুকটাক অভিনয়ে নিজেকে যাচাই করেন। যেমনটা এবার তিনি করলেন মামুনুর রশীদ রচিত ও নির্দেশিত নতুন নাটক ভুবন ভরা আলোয়। নাটকের পাশাপাশি বিজ্ঞাপনেও অনেক দিন পর দেখা যাবে এই লাক্স সুন্দরীকে। ভুবন ভরা আলো নাটকটি তৈরি হচ্ছে ইউনিসেফের পৃষ্ঠপোষকতায়। জনসচেতনতামূলক এ নাটক শিগগির প্রচারিত হবে বিটিভিতে। মুনমুনের সঙ্গে এতে আরও দেখা যাবে চঞ্চল চৌধুরী, শাহনাজ খুশি, আ খ ম হাসানসহ আরও অনেককে। বর্তমানে পুবাইলে এ নাটকের শুটিং করছেন তিনি। অন্যদিকে, বিজ্ঞাপনের ব্যাপারে মুনমুন জানান, প্রায় বছর তিনেক পর তিনি বিজ্ঞাপনে কাজ করলেন। এটি ছিল রান্নাঘরের সরঞ্জামাদির ব্র্যান্ডের বিজ্ঞাপন। এটি পরিচালনা করেছেন মাসুদ জাকারিয়া। এর প্রচার শুরু হবে আজ থেকে। তবে এই নাটক আর বিজ্ঞাপনের পর মুনমুন আবার ফিরে যাবেন তাঁর আগের রূপে, অর্থাৎ উপস্থাপনায়। ৮ জানুয়ারি রিয়েলিটি শো ‘সেরা আমি সঙ্গে মা’-এর গ্র্যান্ড ফিনালে অনুষ্ঠিত হবে। তাই এ নিয়েও এখন ভাবতে হচ্ছে এর উপস্থাপক মুনমুনকে। পাশাপাশি আগামী ফেব্রুয়ারি-মার্চ থেকে মুনমুন কাজ শুরু করবেন ‘স্পেলিং বি’-এর চতুর্থ সিজনের।	0
চলচ্চিত্র এটিএন বাংলা বেলা ৩-১০ প্রেমিক নম্বর ওয়ান (শাকিব খান, অপু বিশ্বাস)। এনটিভি সকাল ৮-৪৫ তোর কারণে বেঁচে আছি (শাকিব খান, অপু বিশ্বাস, মিশা সওদাগর)। আরটিভি দুপুর ১২-৩৫ জন্ম (শাকিব খান, শাবনূর)। দেশ টিভি সকাল ৮-০০ অর্পণ (রাজ্জাক, ববিতা, সুজাতা)। চ্যানেল নাইন সকাল ৯-০০ মনে বড় কষ্ট (শাকিব খান, অপু বিশ্বাস)। গাজী টিভি সকাল ১০-৩০ ভালোবেসে বউ আনব (শাকিব খান, অপু বিশ্বাস)। ডিডি বাংলা বেলা ১১-৩০ যত মত তত পথ (বিকাশ রায়, গুরুদাস, শিপ্রা রায়, অসীম কুমার, কমল মিত্র)। জলসা মুভিজ সকাল ৯-৩০ অটোগ্রাফ (প্রসেনজিৎ, ইন্দ্রনীল, নন্দনা সেন)। ১২-১০ হান্ড্রেড পারসেন্ট লাভ (জিৎ, কোয়েল মল্লিক)। ৩-৩৫ তুলকালাম (মিঠুন, রচনা, রজতাভ দত্ত)। ৬-২০ রোমিও (দেব, শুভশ্রী)। ৯-৩০ নেপথ্য নায়ক। জি সিনেমা সকাল ৮-০০ বৈষ্ণবী (আনুশকা)। ১০-৪৪ বিশ্বাত্মা (সানি দেওল, সোনম, নাসিরউদ্দিন শাহ)। ১-৫৯ মিস্টার ইন্ডিয়া (অনীল কাপুর, শ্রীদেবী)। ৫-২৮ প্লেয়ারস (অভিষেক বচ্চন, ববি দেওল, সোনম কাপুর, বিপাশা বসু)। ৮-৩০ আর পার: জাজমেন্ট ডে (নিতিন কুমার, জেনেলিয়া)। সেট ম্যাক্স সকাল ৮-২১ মোহাব্বতেঁ (অমিতাভ বচ্চন, শাহরুখ খান, ঐশ্বরিয়া রাই)। ১-০১ গুন্ডে (রণবীর সিং, প্রিয়াঙ্কা চোপড়া, অর্জুন কাপুর)। ৪-২৪ থার্টিন গোস্টস। ৬-২৫ এক থা টাইগার (সালমান খান, ক্যাটরিনা কাইফ)। ৯-২৫ ধুম থ্রি (আমির খান, অভিষেক বচ্চন, ক্যাটরিনা কাইফ)। স্টার মুভিজ সকাল ৯-৩০ পার্সি জ্যাকসন: সি অব মনস্টারস (লোগ্যান লারম্যান)। ১১-৩০ ফাস্ট অ্যান্ড ফিউরিয়াস সিক্স (ভিন ডিজেল, পল ওয়াকার, ডন জনসন)। ২-০০ দ্য উলভেরাইন (হিউ জ্যাকম্যান)। ৪-৩০ দ্য হাল্ক (এরিক বানা, জেনিফার কনেলি)। ৭-৩০ থর টু (ক্রিস হেমসওয়ার্থ, নাটালি পোর্টম্যান)। ৯-৩০ আয়রন ম্যান থ্রি (রবার্ট ডাউনি জুনিয়র, গিনেথ প্যালট্রো)। এইচবিও সকাল ৯-১৯ স্টেপ আপ। ১১-২০ দি অ্যাডভেঞ্চারস অব টিনটিন। ১-২৬ দ্য হবিট: অ্যান আনএক্সপেক্টেড জার্নি। ৪-৪৬ দ্য স্পেশালিস্ট (সিলভেস্টার স্ট্যালোন, শ্যারন স্টোন)। ৬-৫০ দি অ্যানিম্যাল (রব স্নেইডার)। ৮-৩০ ম্যান অব স্টিল (অ্যামি অ্যাডামস, মাইকেল শ্যানন)। ১১-২০ গ্র্যাভিটি (জর্জ ক্লুনি, স্যান্ড্রা বুলক)।	0
abc আজকের আয়োজন তথ্য ও বিনোদন ডর কথাবন্ধু সুমন, রেহান ও কিবরিয়ার সঙ্গে রাত ১১.২০ থেকে ২.০০ রিভাইভ লাইফস্টাইল বেলা ১১.২০ থেকে ১১.৫০	0
শুরু হচ্ছে কিবরিয়া ছাপচিত্র মেলা ‘সবার জন্য ছাপচিত্র’ স্লোগান নিয়ে চতুর্থ বারের মতো শুরু হচ্ছে কিবরিয়া ছাপচিত্র মেলা। ধানমন্ডির ঢাকা আর্ট সেন্টারের উদ্যোগে আয়োজিত এ মেলা চলবে ৫ জানুয়ারি পর্যন্ত। আজ বিকেল সাড়ে পাঁচটায় মেলার উদ্বোধন করবেন সংস্কৃতিমন্ত্রী আসাদুজ্জামান নূর। গতকাল বুধবার ঢাকা আর্ট সেন্টারে আয়োজিত সংবাদ সম্মেলনে মেলার প্রেক্ষাপট ও ছাপচিত্রকলা নিয়ে আলোচনা করেন মেলার আহ্বায়ক বিশিষ্ট শিল্পী সৈয়দ আবুল বারক আলভী, শিল্পসমালোচক মইনুদ্দিন খালেদ, শিল্পী রশীদ আমিন ও জাভেদ জলিল। শিল্পী মোহাম্মদ কিবরিয়ার জন্মদিনে ২০১২ সাল থেকে নিয়মিত এ মেলার আয়োজন করা হচ্ছে। আয়োজকেরা জানান, উচ্চমূল্যের কারণে অনেক ক্ষেত্রেই শিল্পকলার অনুরাগী সাধারণ মানুষের পক্ষে শিল্পকর্ম সংগ্রহ করা সম্ভব হয় না। ছাপচিত্রের ক্ষেত্রে এ সুযোগটি রয়েছে। শিল্পকর্মকে সাধারণ মানুষের আরও কাছাকাছি নিয়ে যাওয়ার লক্ষ্যেই তাঁরা মেলার আয়োজন করছেন। এ মেলায় অংশ নিতে হয় প্রাতিষ্ঠানিকভাবে। এ বছর ১৪টি প্রতিষ্ঠান মেলায় অংশ নিচ্ছে, গত বছর ছিল ১২টি। এবার নতুন অংশ নিচ্ছে ময়মনসিংহের জাতীয় কবি কাজী নজরুল ইসলাম বিশ্ববিদ্যালয়ের চারুকলা বিভাগ ও প্রিন্টমেকিং স্টুডিও ‘কারখানা’। এবার মেলার উদ্বোধনী অনুষ্ঠানে দেশের বরেণ্য শিল্পী মনিরুল ইসলামকে ছাপচিত্রে বিশেষ অবদান রাখায় আজীবন সম্মাননা প্রদান করা হবে। এ ছাড়া ঢাকা আর্ট সেন্টার আয়োজিত ছাপচিত্র প্রতিযোগিতায় বিজয়ীদের মধ্যে পুরস্কার বিতরণ করা হবে। আজ মেলার উদ্বোধনী অনুষ্ঠানে বিশেষ অতিথি থাকবেন বিশিষ্ট শিল্পী রফিকুন নবী ও শিল্প সংগ্রাহক নাইমুর রহমান। মেলা প্রতিদিন বিকেল তিনটা থেকে রাত আটটা পর্যন্ত খোলা থাকবে।	0
নির্বাচনের জন্য সাত দফা প্রস্তাব খালেদার নির্দলীয় সরকারের অধীনে অবিলম্বে নতুন নির্বাচন নিয়ে আলোচনার জন্য সরকারের প্রতি আহ্বান জানিয়ে সাত দফা প্রস্তাব দিয়েছেন বিএনপির চেয়ারপারসন খালেদা জিয়া। গতকাল বুধবার সন্ধ্যায় খালেদা জিয়া গুলশানের তাঁর রাজনৈতিক কার্যালয়ে এক সংবাদ সম্মেলনে এসব প্রস্তাব দেন। এ বিষয়ে জনমত গঠনের মাধ্যমে জাতীয় ঐকমত্য প্রতিষ্ঠার অঙ্গীকার ঘোষণা করেন তিনি। সাত দফা প্রস্তাব হচ্ছে—এক. জাতীয় নির্বাচন অবশ্যই নির্দলীয়-নিরপেক্ষ সরকারের অধীনে হতে হবে। দুই. নির্বাচন ঘোষণার আগেই প্রতিদ্বন্দ্বী সব পক্ষের সম্মতিতে গ্রহণযোগ্য ব্যক্তিদের সমন্বয়ে নির্বাচন কমিশন পুনর্গঠন ও বর্তমান আরপিও সংশোধন। তিন. নির্বাচনের তারিখ ঘোষণার সঙ্গে সঙ্গে মন্ত্রিসভা ও জাতীয় সংসদ বিলুপ্ত করে ‘প্রতিদ্বন্দ্বী পক্ষগুলোর সম্মতিতে গঠিত’ নির্দলীয় সরকারের হাতে দায়িত্ব দেওয়া। চার. ভোটের তারিখ ঘোষণার পর ম্যাজিস্ট্রেসি ক্ষমতা দিয়ে সারা দেশে সশস্ত্র বাহিনী মোতায়েন করা। পাঁচ. নির্বাচনের প্রচার শুরুর আগেই সন্ত্রাসী গ্রেপ্তার ও অবৈধ অস্ত্র উদ্ধারে বিশেষ অভিযান চালানোর পাশাপাশি ‘চিহ্নিত ও বিতর্কিত’ ব্যক্তিদের প্রশাসনের দায়িত্ব থেকে অপসারণ করা। ছয়. সব রাজবন্দীকে মুক্তি এবং রাজনৈতিক নেতাদের নামে থাকা ‘মিথ্যা ও হয়রানিমূলক’ মামলা প্রত্যাহার করতে হবে। সাত. এ সরকারের সময়ে ‘বন্ধ করে দেওয়া’ সব সংবাদপত্র ও টেলিভিশন খুলে দিতে হবে এবং আমার দেশ-এর ভারপ্রাপ্ত সম্পাদক মাহমুদুর রহমানসহ আটক সব সাংবাদিককে মুক্তি দিতে হবে। সাত দফা প্রস্তাব কি আলোচনার জন্য, নাকি আন্দোলনকে গুরুত্ব দেবেন—এ প্রশ্নের জবাবে খালেদা জিয়া বলেন, ‘আমরা প্রস্তাব দিয়েছি জাতির উদ্দেশে। তা সবাই শুনেছে। নিশ্চয়ই সরকারও এর বাইরে নয়। সরকারকেই ঠিক করতে হবে, প্রস্তাব মেনে তারা আলোচনায় রাজি হবে, না আন্দোলনের জন্য প্রস্তুত হবে।’ প্রস্তাবে সব রাজবন্দীর মুক্তি চেয়েছেন, জামায়াতে ইসলামীর যাঁরা মানবতাবিরোধী অপরাধে সাজা পেয়েছেন, এতে কি তাঁরাও আছেন? জবাবে খালেদা জিয়া বলেন, ‘আমি রাজবন্দীদের কথা বলেছি। সাজার বিষয়টি আলাদা। সে সাজার ব্যাপারে বলেছি, কেউ যদি বিচারে অপরাধী প্রমাণিত হয়, আমাদের কোনো বক্তব্য নেই। তবে বিচার সুষ্ঠু হতে হবে। বিচার আন্তর্জাতিক মানের এবং ট্রান্সপারেন্ট হতে হবে। এর মধ্যে মিথ্যা মামলা দিয়ে সবাইকে ঢুকিয়ে দেওয়া হয়েছে।’ খালেদা জিয়া গত বছরের ৫ জানুয়ারির নির্বাচন, আইনশৃঙ্খলা, বিচারব্যবস্থা, সরকারের দুর্নীতি, বিরোধী দলের সঙ্গে অগণতান্ত্রিক আচরণসহ নানা বিষয় নিয়ে কথা বলেন। বিএনপির চেয়ারপারসন বলেন, দেশে আজ যে শ্বাসরুদ্ধকর পরিস্থিতির সৃষ্টি হয়েছে, তার অবসান ঘটানো না গেলে রাষ্ট্র হিসেবে বাংলাদেশের অস্তিত্ব বিপন্ন হয়ে পড়বে। এই সংকট উত্তরণে অনতিবিলম্বে একটি সুষ্ঠু ও প্রতিদ্বন্দ্বিতাপূর্ণ নির্বাচন অনুষ্ঠানের মাধ্যমে জনগণের সম্মতির ভিত্তিতে সরকার গঠনের কোনো বিকল্প নেই। ৫ জানুয়ারির ‘একতরফা’ নির্বাচনের বর্ষপূর্তিতে ঢাকায় ২০ দলের জনসভার কর্মসূচির উল্লেখ করে খালেদা জিয়া বলেন, ‘৫ জানুয়ারিকে আমরা গণতন্ত্র হত্যা দিবস হিসেবে পালনের আহ্বান জানিয়েছি। ওই দিন সারা-দেশে সভা-সমাবেশ ও কালো পতাকা বিক্ষোভ মিছিল অনুষ্ঠিত হবে। এ উপলক্ষে ঢাকায় একটি কেন্দ্রীয় সমাবেশ করতে চেয়েছি। আশা করি আমাদের শান্তিপূর্ণভাবে সমাবেশ করতে দেওয়া হবে। পর্যায়ক্রমে ধারাবাহিক কর্মসূচি আসবে।’ ৫ জানুয়ারি সমাবেশের অনুমতি না পেলে কী করবেন—এ প্রশ্নের জবাবে খালেদা জিয়া বলেন, ‘আমরা কর্মসূচি পালন করব। এটা আমাদের গণতান্ত্রিক অধিকার।’ তিনি বলেন, ‘জনগণ সাহস নিয়ে ঐক্যবদ্ধভাবে রুখে দাঁড়ালে এই অবৈধ সরকারের পতন অনিবার্য। আমি মনে করি, জনগণের বিজয় আসন্ন। আমি বিশ্বাস করি, আগামী বছর হবে জনগণের বিজয়ের বছর।’ সাংবাদিকেরা বিএনপির চেয়ারপারসনকে প্রশ্ন করেন, ‘আপনাকে রাজপথে পাওয়া যায় না। গুলশানে আর বাসায় বসে হুমকি-ধমকি দিচ্ছেন। বিএনপির নেতারাও বাসায় বসে থাকেন। আগামী দিনে জনগণের কাতারে আসবেন কি না।’— জবাবে খালেদা জিয়া বলেন, ‘আমি জনগণের সঙ্গে সব সময় ছিলাম, আছি, ভবিষ্যতেও থাকব। জনগণকে ছেড়ে কোথাও যাইনি। রাজপথে যখনই প্রয়োজন হবে, তখনই পাবেন আমাকে।’ বিএনপির জ্যেষ্ঠ নেতারা রাজপথে কেন থাকেন না, এমন প্রশ্নের জবাবে খালেদা জিয়া বলেন, নেতারা মাঠে থাকেন। সাংবাদিকেরা গোয়েন্দা সংস্থা থেকে পাঠানো সংবাদ প্রকাশ করেন। ওই সংবাদের তথ্য হচ্ছে, বিএনপির নেতারা মাঠে থাকেন না। মাঠে না থাকলে মামলা হচ্ছে কীভাবে? সাংবাদিকেরা খালেদা জিয়ার কাছে জানতে চান, তারেক রহমান যে শেখ মুজিবুর রহমানকে রাজাকার বলেছেন, এ বক্তব্যের সঙ্গে তিনি একমত কি না—জবাবে খালেদা জিয়া বলেন, ‘সে (তারেক রহমান) সরাসরি এ রকম কথা বলেনি। সে যা বলেছে সব তথ্যভিত্তিক বলেছে, নিজের কোনো কথা বলেনি।’ সংবাদ সম্মেলনে বিএনপির স্থায়ী কমিটির সদস্য আর এ গণি, এম কে আনোয়ার, আ স ম হান্নান শাহ, মির্জা আব্বাস, নজরুল ইসলাম খান, মাহবুবুর রহমানসহ ২০-দলীয় জোটের শরিক এলডিপির সভাপতি অলি আহমদ, ইসলামী ঐক্যজোটের চেয়ারম্যান আবদুল লতিফ নেজামী প্রমুখ উপস্থিত ছিলেন।	0
কারও সমাবেশে বাধা দেওয়ার ইচ্ছা আ.লীগের নেই: নানক বিএনপিসহ কারও সমাবেশে বাধা দেওয়ার অভিপ্রায় আওয়ামী লীগের নেই বলে জানিয়েছেন দলটির যুগ্ম সাধারণ সম্পাদক জাহাঙ্গীর কবির নানক। তিনি বলেছেন, ‘আমরা বিএনপিসহ কাউকেই কোথাও কর্মসূচি পালনে বাধা দিচ্ছি না। দেওয়ার ইচ্ছাও নেই।’ গতকাল সোমবার রাজধানীর ধানমন্ডিতে আওয়ামী লীগ সভানেত্রীর রাজনৈতিক কার্যালয়ে দলটির পক্ষ থেকে আয়োজিত এক সংবাদ সম্মেলনে নানক এ কথা বলেন। গাজীপুরের সমাবেশে কি আওয়ামী লীগ বাধা দেয়নি—এক সাংবাদিকের প্রশ্নের জবাবে নানক বলেন, ‘গাজীপুরে বিএনপিকে সমাবেশ করতে আওয়ামী লীগ বাধা দেয়নি। সেখানে খালেদা জিয়ার ছেলে তারেক রহমানের বক্তব্যের কারণে ছাত্র-জনতা ও সাধারণ মানুষ তাদের সমাবেশ করতে দেয়নি। আমাদের কোনো নির্দেশনা নেই।’ সংবাদ সম্মেলনে আরও উপস্থিত ছিলেন আওয়ামী লীগের দপ্তর সম্পাদক আবদুস সোবাহন, শিল্প ও বাণিজ্য সম্পাদক আবদুস ছাত্তার, কেন্দ্রীয় সদস্য এ কে এম এনামুল হক শামীম, এস এম কামাল হোসেন, সুজিত রায় নন্দী প্রমুখ।	0
চট্টগ্রামে হরতালে মাঠে ছিল না জামায়াত হরতাল ডেকে গতকাল বুধবার দিনভর মাঠে ছিল না জামায়াত-শিবির। ফলে গতকাল চট্টগ্রামে হরতালের তেমন কোনো প্রভাব পড়েনি। তবে ভোরে নগরের দুটি স্থানে শিবিরের কর্মীদের ঝটিকা মিছিল করতে দেখা গেছে। গতকাল ভোর থেকে নগরের গুরুত্বপূর্ণ মোড়গুলোতে পুলিশের নিশ্ছিদ্র পাহারা ছিল। গতকালের হরতালে চট্টগ্রাম নগরে গণপরিবহন চলাচল স্বাভাবিক ছিল। ব্যক্তিগত গাড়িও দেখা গেছে রাস্তায়। তবে দূরপাল্লার বাস চলাচল বন্ধ ছিল। ট্রেনগুলো সূচি মেনে যাত্রী পরিবহন করেছে। চট্টগ্রাম বন্দরে পণ্য ওঠানামা ও সরবরাহ হতে দেখা গেছে। অন্য সময়ের হরতালগুলোতে বন্দরে পণ্য ওঠানামা হলেও সরবরাহ হতো না। গতকাল পণ্যভর্তি ট্রাক ও কাভার্ড ভ্যান চট্টগ্রাম বন্দর থেকে বিভিন্ন গন্তব্যের উদ্দেশ্যে ছেড়ে যেতে দেখা গেছে। বড় বিপণিবিতানগুলো বন্ধ ছিল। প্রত্যক্ষদর্শীরা জানান, গতকাল ভোরে শিবিরের কিছু নেতা-কর্মীকে নগরের কদমতলী ও জেল রোড এলাকায় মিছিল করতে দেখা গেছে। পুলিশের উপস্থিতি দেখে মিছিলকারীরা গলির ভেতর প্রবেশ করে সরে যায়। এর বাইরে জামায়াত-শিবিরের নেতা-কর্মীদের নগরের আর কোথাও দেখা যায়নি। নাশকতা ঠেকাতে অলংকার মোড়, কর্ণফুলী সেতু, অক্সিজেনসহ বিভিন্ন মোড়ে আড়াই হাজার পুলিশ সতর্ক অবস্থানে ছিল। ফলে নগরে গাড়ি চলাচলে কোনো প্রতিবন্ধকতার সৃষ্টি হয়নি। দূরপাল্লার অনেক যাত্রী ছোট গাড়ি চড়ে গন্তব্যের উদ্দেশ্যে রওনা হয়। চট্টগ্রাম নগর পুলিশের অতিরিক্ত কমিশনার বনজ কুমার মজুমদার প্রথম আলোকে বলেন, বুধবার ভোর থেকে পুলিশ চট্টগ্রামে সতর্ক অবস্থানে ছিল। এ কারণে নগরে কোনো অপ্রীতিকর ঘটনা ঘটেনি।	0
কমিটি ঘোষণা না করেই চলে গেলেন নেতারা নাটোর জেলা ছাত্রলীগের দ্বিবার্ষিক সম্মেলন শেষে নতুন কমিটি ঘোষণা না করেই গতকাল বুধবার কেন্দ্রীয় নেতারা ঢাকায় ফিরে গেছেন। ৫ জানুয়ারি কমিটি ঘোষণা করা হবে বলে তাঁরা প্রতিশ্রুতি দিয়েছেন। বেলা ১১টায় শোভাযাত্রা শেষে জেলা পরিষদ মিলনায়তনে জেলা ছাত্রলীগের দ্বিবার্ষিক সম্মেলন অনুষ্ঠিত হয়। সদ্যবিদায়ী সাধারণ সম্পাদক আবদুল্লাহ আল সাকিবের সভাপতিত্বে সম্মেলনের প্রথম অধিবেশন শেষ হয়। বিকেলে নাটোর সার্কিট হাউসে দ্বিতীয় অধিবেশন শুরু হয়। কেন্দ্রীয় নেতারা সন্ধ্যা সাড়ে ছয়টা পর্যন্ত প্রার্থীদের সঙ্গে আলাপ-আলোচনা করে নতুন কমিটি গঠনের চেষ্টা করেন। কিন্তু চূড়ান্ত সিদ্ধান্ত নিতে না পারায় তাঁরা রাতে ঢাকা ফিরে যান। সম্মেলনে প্রধান অতিথি হিসেবে উপস্থিত ছিলেন বস্ত্র ও পাট প্রতিমন্ত্রী মির্জা আজম। সম্মেলনের উদ্বোধন করেন বাংলাদেশ ছাত্রলীগ কেন্দ্রীয় কমিটির সভাপতি বদিউজ্জামান। প্রধান বক্তা ছিলেন সাধারণ সম্পাদক সিদ্দিকী নাজমুল আলম। সম্মেলনে বিশেষ অতিথি হিসেবে উপস্থিত ছিলেন ডাক ও টেলিযোগাযোগ এবং তথ্যপ্রযুক্তি প্রতিমন্ত্রী জুনাইদ আহ্মেদ, নাটোর-৪ আসনের সাংসদ ও জেলা আওয়ামী লীগের সভাপতি আবদুল কুদ্দুস, নাটোর-১ আসনের সাংসদ আবুল কালাম আজাদ, নাটোর-২ আসনের সাংসদ ও জেলা আওয়ামী লীগের সাধারণ সম্পাদক শফিকুল ইসলাম এবং জেলা পরিষদের প্রশাসক সাজেদুর রহমান খান। বিদায়ী কমিটির এক নেতা অভিযোগ করেন, সভাপতি ও সাধারণ সম্পাদক পদে ২০ জনের বেশি প্রার্থী থাকলেও ভোটাভুটি করে নেতা নির্বাচন করা হয়নি। কেন্দ্রীয় সাধারণ সম্পাদক সিদ্দিকী নাজমুল আলম বলেন, সমঝোতা নিয়ে কেউ প্রশ্ন তোলেননি। তা ছাড়া স্থানীয় চার সাংসদ ও সাবেক নেতাদের মতামত নিয়ে কমিটি গঠন করা হবে।	0
দুই মেয়র ও ১১ কাউন্সিলর পদপ্রার্থীর জামানত বাজেয়াপ্ত বগুড়ার দুপচাঁচিয়া পৌরসভা নির্বাচনে দুই মেয়র ও ১১ জন কাউন্সিলর পদপ্রার্থীর জামানত বাজেয়াপ্ত হয়েছে। গত ২৮ ডিসেম্বর অনুষ্ঠিত নির্বাচনে মেয়র পদে পাঁচজন, সংরক্ষিত নারী কাউন্সিলর পদে নয়জন এবং সাধারণ কাউন্সিলর পদে ৩৬ জন প্রার্থী প্রতিদ্বন্দ্বিতা করেন। উপজেলা নির্বাচন কার্যালয় সূত্রে জানা যায়, জামানত বাজেয়াপ্ত হওয়া দুই মেয়র প্রার্থীর একজন জাপা-সমর্থিত মাহবুবুর রহমান ও আরেকজন বিএনপির বিদ্রোহী প্রার্থী আফছার আলী। সাধারণ কাউন্সিলর পদপ্রার্থীরা হলেন ১ নম্বর ওয়ার্ডের আবু রায়হান ও তৈয়ব আলী প্রামাণিক, ২ নম্বর ওয়ার্ডের বেলাল হোসেন খাঁ, ৩ নম্বর ওয়ার্ডের নুমির প্রামাণিক, ৫ নম্বর ওয়ার্ডের আবু আবদুল্লাহ, ৭ নম্বর ওয়ার্ডের জহুরুল ইসলাম সরকার ও উত্তম বসাক, ৮ নম্বর ওয়ার্ডের মোহাম্মদ আলী, ৯ নম্বর ওয়ার্ডের এমদাদুল হক, জুয়েল শেখ ও নূর হোসেন প্রামাণিক।	0
গাজীপুরে জামায়াতের পাঁচ কর্মীর কারাদণ্ড জামায়াতে ইসলামীর ডাকা হরতালের সমর্থনে মিছিল ও গাড়ি ভাঙচুরের দায়ে সংগঠনটির পাঁচ কর্মীকে কারাদণ্ড দিয়েছেন ভ্রাম্যমাণ আদালত। গতকাল বুধবার দুপুরে ভ্রাম্যমাণ আদালতের বিচারক গাজীপুরের নির্বাহী হাকিম জেসমিন নাহার ওই পাঁচজনের প্রত্যেককে তিন মাসের বিনাশ্রম কারাদণ্ডের আদেশ দিয়ে কারাগারে পাঠান। দণ্ডাদেশ পাওয়া ব্যক্তিরা হলেন কুমিল্লার দেবীদ্বার উপজেলার আবু হানিফ (৩৮), মনোহরগঞ্জের জহিরুল ইসলাম (৩০), নাটোরের রুবেল হোসেন রানা (২৩), বরিশালের হারুন উর রশিদ (৫২) ও কুষ্টিয়ার ইসলামী বিশ্ববিদ্যালয় থানার হরিনারায়ণপুর গ্রামের আমিরুল ইসলাম (৪২)।	0
চট্টগ্রামে হরতালে মাঠে ছিল না জামায়াত হরতাল ডেকে গতকাল বুধবার দিনভর মাঠে ছিল না জামায়াত-শিবির। ফলে গতকাল চট্টগ্রামে হরতালের তেমন কোনো প্রভাব পড়েনি। তবে ভোরে নগরের দুটি স্থানে শিবিরের কর্মীদের ঝটিকা মিছিল করতে দেখা গেছে। গতকাল ভোর থেকে নগরের গুরুত্বপূর্ণ মোড়গুলোতে পুলিশের নিশ্ছিদ্র পাহারা ছিল। গতকালের হরতালে চট্টগ্রাম নগরে গণপরিবহন চলাচল স্বাভাবিক ছিল। ব্যক্তিগত গাড়িও দেখা গেছে রাস্তায়। তবে দূরপাল্লার বাস চলাচল বন্ধ ছিল। ট্রেনগুলো সূচি মেনে যাত্রী পরিবহন করেছে। চট্টগ্রাম বন্দরে পণ্য ওঠানামা ও সরবরাহ হতে দেখা গেছে। অন্য সময়ের হরতালগুলোতে বন্দরে পণ্য ওঠানামা হলেও সরবরাহ হতো না। গতকাল পণ্যভর্তি ট্রাক ও কাভার্ড ভ্যান চট্টগ্রাম বন্দর থেকে বিভিন্ন গন্তব্যের উদ্দেশ্যে ছেড়ে যেতে দেখা গেছে। বড় বিপণিবিতানগুলো বন্ধ ছিল। প্রত্যক্ষদর্শীরা জানান, গতকাল ভোরে শিবিরের কিছু নেতা-কর্মীকে নগরের কদমতলী ও জেল রোড এলাকায় মিছিল করতে দেখা গেছে। পুলিশের উপস্থিতি দেখে মিছিলকারীরা গলির ভেতর প্রবেশ করে সরে যায়। এর বাইরে জামায়াত-শিবিরের নেতা-কর্মীদের নগরের আর কোথাও দেখা যায়নি। নাশকতা ঠেকাতে অলংকার মোড়, কর্ণফুলী সেতু, অক্সিজেনসহ বিভিন্ন মোড়ে আড়াই হাজার পুলিশ সতর্ক অবস্থানে ছিল। ফলে নগরে গাড়ি চলাচলে কোনো প্রতিবন্ধকতার সৃষ্টি হয়নি। দূরপাল্লার অনেক যাত্রী ছোট গাড়ি চড়ে গন্তব্যের উদ্দেশ্যে রওনা হয়। চট্টগ্রাম নগর পুলিশের অতিরিক্ত কমিশনার বনজ কুমার মজুমদার প্রথম আলোকে বলেন, বুধবার ভোর থেকে পুলিশ চট্টগ্রামে সতর্ক অবস্থানে ছিল। এ কারণে নগরে কোনো অপ্রীতিকর ঘটনা ঘটেনি।	0
প্রশ্ন ফাঁস চাই না এটা প্রতারণা যতই পরীক্ষা আসুক না কেন, প্রশ্ন যেন ফাঁস না হয়ে যায়। তাহলে দেশে মেধাবী মানুষের সংখ্যা কমে যাবে। পরীক্ষার আগে প্রশ্ন পেলে সেটা প্রতারণা। এটা আমার পছন্দ না। আমি কোনো কোচিং বা প্রাইভেটে পড়িনি, বাসায়ই বাবা-মা পড়িয়েছেন। বছরের প্রথম দিনে আজ স্কুল আছে। সেখানে ভালো ফলাফলের জন্য পুরস্কার দেবে। পরে নতুন বই দেবে। বাসায় এসে নতুন বইগুলো দেখব, পরে খেলব। ঢাকা শহরের নোংরা পরিবেশ আর ট্রাফিক জ্যামটা সবচেয়ে খারাপ লাগে। গ্রামে জীবনে মাত্র একবার গিয়েছি। কিন্তু সেখানে যেতে মন খুব টানে। খোলা আবহাওয়া, সবুজ গাছপালা-পরিবেশ, মসজিদ খুব ভালো লেগেছে। তবে এবার যে করেই হোক গ্রামে যাব। আমি ডাক্তার হব। গরিব মানুষকে বিনা মূল্যে চিকিৎসা করাব। তাহযিদ আহসান, মনিপুর উচ্চবিদ্যালয় ও কলেজের ছাত্র, এবার প্রাথমিক শিক্ষা সমাপনী পরীক্ষায় জিপিএ-৫ পেয়েছে|	0
বিশ্ববিদ্যালয় খুলছে আজ, প্রশাসনিক ভবনে এখনো তালা রংপুরের বেগম রোকেয়া বিশ্ববিদ্যালয় আজ মঙ্গলবার খুলছে। কিন্তু দুই মাস ধরে শিক্ষক সমিতি প্রশাসনিক ভবনে তালা দিয়ে আন্দোলন করার কারণে ভবনটি খুলছে না। ১৩ ডিসেম্বর থেকে বিশ্ববিদ্যালয়ে শীতকালীন ছুটি শুরু হয়। ওই ছুটি শেষ হওয়ায় বিশ্ববিদ্যালয় আবারও খুলছে। িবষয়টি নিশ্চিত করেছেন জনসংযোগ বিভাগের তথ্য কর্মকর্তা মোহাম্মদ আলী। আগামী বুধবার থেকে ক্লাস শুরু হবে বলে জানা গেছে। তবে বিশ্ববিদ্যালয়ে শিক্ষক সমিতির অব্যাহত আন্দোলনের কারণে প্রথম বর্ষ স্নাতকের (সম্মান) ভর্তি পরীক্ষা এখনো অনিশ্চিত। বিশ্ববিদ্যালয় সূত্র জানায়, শিক্ষক সমিতির বিরুদ্ধে একটি জিডি ও একটি অভিযোগ করেছে বিশ্ববিদ্যালয় প্রশাসন। বিশ্ববিদ্যালয় শীতকালীন বন্ধ থাকা অবস্থায় ২২ ডিসেম্বর ভারপ্রাপ্ত রেজিস্ট্রার মোরশেদ উল আলম কোতোয়ালি থানা ও পুলিশের বিশেষ শাখায় এই অভিযোগ করেন। উপাচার্যের নির্দেশেই তা করা হয়েছে বলে জানান মোরশেদ উল আলম। শিক্ষক সমিতির সাধারণ সম্পাদক পরিমল চন্দ্র বর্মণ বলেন, ‘আমাদের বিরুদ্ধে জিডি করে আন্দোলন থামানো যাবে না। ভিসির বিরুদ্ধে আমাদের আন্দোলন চলবে।’	0
ফাঁস হওয়া প্রশ্নে ভালো ফলের মূল্য নেই ফাঁস করা প্রশ্নপত্র দিয়ে পরীক্ষার ফলাফল ভালো হলেও সে শিক্ষার কোনো মূল্য নেই। তাদের পক্ষে দেশের কোনো কিছুতে অবদান রাখা সম্ভব নয়। সে কারণে শুধু জিপিএ-৫ বা পরীক্ষার ফলাফলের কথা না ভেবে শিক্ষার্থীদের প্রকৃত পড়াশোনা করার পরামর্শ দিয়েছেন লেখক ও শিক্ষাবিদ মুহম্মদ জাফর ইকবাল। গতকাল বুধবার বিকেলে চট্টগ্রামের ডা. খাস্তগীর সরকারি বালিকা উচ্চবিদ্যালয় প্রাঙ্গণে পাঠকদের মুখোমুখি হয়ে এ পরামর্শ দেন তিনি। চট্টগ্রামের বই বিক্রয়কারী প্রতিষ্ঠান ‘বাতিঘর’ এ অনুষ্ঠানের আয়োজন করে। প্রত্যক্ষদর্শীরা জানান, শীত আর টিপটিপ বৃষ্টি উপেক্ষা করে অনুষ্ঠানে উপস্থিত পাঠকদের বেশির ভাগই ছিল শিশু-কিশোর। অনুষ্ঠানে জাফর ইকবাল তাদের বিভিন্ন প্রশ্নের উত্তর দেন। প্রশ্ন ফাঁস নিয়ে শিক্ষার্থীদের করা প্রশ্নের উত্তরে জাফর ইকবাল বলেন, ‘যেভাবেই হোক প্রশ্নপত্র ফাঁস বন্ধ করতেই হবে। বাংলাদেশকে গড়বে সেই ছেলেমেয়েরা, যারা প্রশ্নপত্র ফাঁস হলেও সেটি নিয়ে মাথা ঘামাবে না। সেগুলো দেখবে না। সত্যিকারের লেখাপড়া করতে শেখো, এতে পুরো দুনিয়াটা তোমাদের সামনে খুলে যাবে। ভালো পড়াশোনা করে কেউ প্রতিষ্ঠিত হয়নি এর কোনো উদাহরণ নেই।’ সমাজের সব ধরনের অনিয়মের বিরুদ্ধে শিক্ষার্থীদের সোচ্চার হওয়ার আহ্বান জানিয়ে তিনি বলেন, ‘নিজের ওপর বিশ্বাস রেখো, কোনো কিছুতে আশা হারাবে না। অন্যায় কিছু হলে চিঠি লিখবে। সামাজিক মাধ্যমগুলোতে লিখবে। তোমাদের এসব নিয়ে সোচ্চার হতে হবে। চিৎকার করতে হবে।’ মুহম্মদ জাফর ইকবাল বলেন, ‘বই পড়া একটি অসাধারণ বিষয়। বই পড়লে চিন্তার জগতে পরিবর্তন আসে। ফেসবুক ও রিয়েল বুকের মধ্যে অনেক পার্থক্য রয়েছে। বই পড়ে যে কেউ তার মস্তিষ্কের ব্যবহার বাড়াতে পারে।’ তিনি শিক্ষার্থীদের নিয়মিত বই পড়ার পরামর্শ দেন। যুদ্ধাপরাধের মামলায় সাক্ষ্য না দেওয়ার বিষয়ে এক শিক্ষার্থীর প্রশ্নের জবাবে তিনি বলেন, মামলার তদন্ত কর্মকর্তারা এ বিষয়ে তাঁর ও তাঁর পরিবারের জবানবন্দি নিয়েছিলেন। কিন্তু মামলায় সাক্ষ্য দেওয়ার জন্য তাঁকে আদালতে ডাকা হয়নি। অনুষ্ঠানে মুহম্মদ জাফর ইকবালের স্ত্রী ও সিলেট শাহজালাল বিজ্ঞান ও প্রযুক্তি বিশ্ববিদ্যালয়ের অধ্যাপক ইয়াসমিন হক, তাঁদের মেয়ে ইয়েশিম ইকবাল ও ছেলে নাবিল ইকবাল, ডা. খাস্তগীর সরকারি বালিকা উচ্চবিদ্যালয়ের প্রধান শিক্ষক হাসমত জাহান, ইক্যুইটি প্রপার্টির ব্যবস্থাপনা পরিচালক মইনুল ইসলাম মাহমুদ, বাতিঘরের মালিক দীপংকর দাশ প্রমুখ উপস্থিত ছিলেন।	0
বিদ্যালয়ে হামলা, লুটপাট, ১০ জন আহত জমিজমা-সংক্রান্ত বিরোধকে কেন্দ্র করে গতকাল বুধবার বরিশালের গৌরনদী উপজেলার একটি কিন্ডারগার্টেনে হামলা চালানো হয়েছে। এতে তিন শিক্ষক ও পাঁচ শিক্ষার্থীসহ অন্তত ১০ জন আহত হন। স্কুল কর্তৃপক্ষের অভিযোগ, থানায় লিখিত অভিযোগ দেওয়ার পরও থানা তা গ্রহণ করেনি। সরেজমিনে দেখা যায়, টরকীচর গ্রিন কিন্ডারগার্টেনের পাঁচটি কক্ষ তালাবদ্ধ। আর অন্য পাঁচটি কক্ষে আবুল হোসেন তাঁর লোকজন নিয়ে মালামাল ভর্তি করছেন। এ সময় তাঁর শতাধিক সমর্থককে পাহারা দিতে দেখা যায়। স্থানীয় ও পুলিশ সূত্রে জানা গেছে, উপজেলার টরকীচর মৌজার ১১ নম্বর খতিয়ানে ১০৬ নম্বর দাগের ৫০ শতক জমি কেনেন একই মৌজার মোশারফ হোসেন সরদার। ২০০৭ সালে সেখানে তিনি একটি বিদ্যালয় প্রতিষ্ঠা করেন। এই জমি ও ভবন নিয়ে মোশারফ হোসেন সরদারের সঙ্গে একই মৌজার আবুল হোসেন ওরফে আবুল হাজির গত ছয় মাস ধরে বিরোধ চলছে। এ নিয়ে বরিশাল আদালতে একাধিক মামলা বিচারাধীন। বুধবার সকালে টরকীচর গ্রিন কিন্ডারগার্টেনে বার্ষিক পরীক্ষার ফলাফল ঘোষণা উপলক্ষে অনুষ্ঠান চলছিল। এ সময় ১৫০ থেকে ২০০ যুবক লাঠিসোঁটা নিয়ে অতর্কিতে হামলা চালায়। কিন্ডারগার্টেনের পরিচালক সুলতানা রাজিয়া অভিযোগ করে বলেন, আবুল হোসেন ও তাঁর ছেলের নেতৃত্বে দুই শতাধিক লোক এ হামলা চালায়। হামলাকারীরা স্কুলে ঢুকে বিভিন্ন শ্রেণিকক্ষ ভাঙচুর শুরু করে। শিক্ষকেরা বাধা দিলে শিক্ষক, শিক্ষার্থীদের মারধর করে স্কুল থেকে বের করে দেয় তারা। এক ঘণ্টা ধরে তারা কার্যালয় ও শ্রেণিকক্ষসহ ১০টি কক্ষের আসবাবপত্র লুট করে নিয়ে যায়। পরে হামলাকারীরা কক্ষগুলোতে নিজেদের ব্যবসায়ের মালামাল ভর্তি করে কক্ষগুলো তালাবদ্ধ করে দেয়। মোশারফ হোসেন জানান, স্কুল রক্ষা ও হামলার আশঙ্কায় নিরাপত্তা চেয়ে বরিশাল নির্বাহী ম্যাজিস্ট্রেট আদালতে আবেদন করেন তিনি। আবেদনের পরিপ্রেক্ষিতে আবুল হোসেন, তাঁর ছেলে মাসুদ রানা, জানে আলমসহ পাঁচজন গত মঙ্গলবার ছয় মাসের মধ্যে কোনো দখল, সহিংসতা করবেন না—এ মর্মে আদালতে মুচলেকা দিয়ে আসেন। অভিযোগ অস্বীকার করে আবুল হোসেন বলেন, ‘ওই জমি ও ভবনের বৈধ মালিক আমি।’ মোশারফ হোসেন সরদার অভিযোগ করেন, ঘণ্টাব্যাপী হামলা, ভাঙচুর ও লুটপাট করার সময় গৌরনদী থানার পুলিশকে জানানো হয়। কিন্তু পুলিশ কোনো ব্যবস্থা নেয়নি। লিখিত অভিযোগ দেওয়া হলেও তা গ্রহণ করা হয়নি। অভিযোগ অস্বীকার করে গৌরনদী থানার ভারপ্রাপ্ত কর্মকর্তা (ওসি) সাজ্জাদ হোসেন বলেন, ‘আমি কোনো লিখিত অভিযোগ পাইনি। তবে ফোনে মোশারফ হোসেন গন্ডগোলের কথা জানান। তাঁকে জমির মালিকানার কাগজপত্র নিয়ে থানায় আসতে বলা হয়। কিন্তু তিনি আসেননি।’	0
গাছতলায় পাঠদান সাতক্ষীরার শ্যামনগর উপজেলা সদর থেকে পাঁচ কিলোমিটার দূরে অবস্থিত শংকরকাটি সরকারি প্রাথমিক বিদ্যালয়। এ বিদ্যালয়ের বেশির ভাগ শিক্ষার্থীকে পড়ানো হয় গাছতলায় বসে। শীত ও গ্রীষ্মে এভাবেই চলে। বৃষ্টি হলে বিদ্যালয় ছুটি ঘোষণা করতে হয়। চার বছরের বেশি সময় ধরে এ অবস্থা বিদ্যালয়টির। বিদ্যালয়ের প্রধান শিক্ষক মো. আবদুর রউফ বলেন, দেশ বিভাগের আগে ১৯৪১ সালে এলাকার দানশীল ব্যক্তিদের সহযোগিতায় ২৫ শতক জমির ওপর এ বিদ্যালয় প্রতিষ্ঠিত হয়। চারটি মাটির ঘরে শুরু হলেও ১৯৯৪ সালে টিনের ছাউনি ও ইটের দেয়াল দিয়ে চার কক্ষের একটি ভবন নির্মাণ করা হয়। এর একটি কার্যালয় ও অন্য তিনটি শ্রেণিকক্ষ হিসেবে ব্যবহৃত হয়। টিনের ছাউনিতে মরীচিকা পড়ে অনেক জায়গায় ছিদ্র হয়েছে। এই ছিদ্র দিয়ে বৃষ্টি ও শিশির ঢুকে পড়ে। এ ছাড়া বিদ্যালয়টি নিচু স্থানে অবস্থিত হওয়ায় সামান্য বৃষ্টি হলেই ভবনের মধ্যে পানি ঢোকে। এতে বিদ্যালয়ের আসবাব ও কাগজপত্র নষ্ট হয়ে যাচ্ছে। বর্তমানে বিদ্যালয়ে শিশু থেকে পঞ্চম শ্রেণি পর্যন্ত ১৯১ জন শিক্ষার্থী রয়েছে। সরেজমিনে দেখা গেছে, বিদ্যালয়ের শিশু শ্রেণির পাঠদান (ক্লাস) হচ্ছে গাছের নিচে চাটাই পেতে। বিদ্যালয়ের সহকারী শিক্ষক জাকিয়া সুলতানা জানান, শ্রেণিকক্ষের অভাবে এভাবে ক্লাস নিতে হচ্ছে। ছাউনিবিহীন ঘরে শিশুদের পড়াচ্ছিলেন সহকারী শিক্ষক আবু সাঈদ। তিনি বলেন, শিশুসহ ছয়টি শ্রেণির জন্য কমপক্ষে পাঁচটি কক্ষ প্রয়োজন। তিনটি কক্ষ হওয়ায় দুই দফায় ক্লাস নেওয়া হয়। বর্ষার সময় বিদ্যালয় বন্ধ করে দেওয়া ছাড়া উপায় থাকে না। বিদ্যালয়ের ফলাফল সন্তোষজনক উল্লেখ করে আবু সাঈদ জানান, ২০১১ সালে পঞ্চম শ্রেণির সমাপনী পরীক্ষায় ১৬ জন ছাত্রছাত্রী পরীক্ষা দিয়ে শতভাগ পাস করেছে। পাঁচজন জিপিএ-৫ পেয়েছে। ২০১২ সালে ১৬ জনের পাঁচজন জিপিএ-৫সহ সবাই পাস করে। এর দুজন ট্যালেন্টপুলে ও একজন সাধারণ বৃত্তি পেয়েছে। ২০১৩ সালে ২৫ জনের পাঁচজন জিপিএ-৫সহ সবাই পাস করেছে। শিশু শ্রেণির ছাত্র আবু সুফিয়ান ও সামনা বালা জানায়, বাইরে ক্লাস করার সময় অনেক সময় পাখির বিষ্ঠা গায়ে পড়ে। রোদের মধ্যে ক্লাস করতে হয়। প্রায় একই কথা বলে দ্বিতীয় শ্রেণির ছাত্র তানভীর আহমেদ, ময়মুনা পারভিনসহ অনেকে। শ্যামনগর উপজেলা প্রাথমিক শিক্ষা কর্মকর্তা ইসমাইল হোসেন জানান, বিদ্যালয়টির এ অবস্থা তিনি জানেন। কয়েক বছর ধরে বিদ্যালয়টি মেরামত ও নতুন ভবনের জন্য ঊর্ধ্বতন কর্তৃপক্ষকে জানিয়েও কোনো ফল মেলেনি। সম্প্রতি জরুরিভাবে মন্ত্রণালয়ে চিঠি দিয়ে তিনি আশা করছেন, এ অর্থবছরে বিদ্যালয়ের জন্য বরাদ্দ পাওয়া যাবে।	0
বিভাগ সেরা বগুড়ার ছয় প্রতিষ্ঠান প্রাথমিক শিক্ষা সমাপনী পরীক্ষার ফলাফলেও রাজশাহী বিভাগের মধ্যে বগুড়ার সেরা প্রতিষ্ঠানগুলোর জয়জয়কার। রাজশাহী বিভাগের সেরা দশের তালিকায় এবার বগুড়ার ছয়টি প্রতিষ্ঠান রয়েছে। গত বছরের তুলনায় জেলায় কমেছে জিপিএ-৫ পাওয়া শিক্ষার্থীর সংখ্যা। গত বছর বগুড়া জেলায় ৫ হাজার ৯৪৭ জন জিপিএ-৫ পেলেও এবার পেয়েছে ৫ হাজার ৬১২ জন। প্রাথমিক ও গণশিক্ষা অধিদপ্তর থেকে প্রকাশিত ফলাফল অনুযায়ী, অন্যবারের মতো এবারও বগুড়া শহরের নামকরা শিক্ষাপ্রতিষ্ঠানগুলো সমাপনী পরীক্ষায় ভালো করেছে। শহরের প্রতিষ্ঠানগুলোতে অন্যবারের চেয়ে বেড়েছে জিপিএ-৫ পাওয়া শিক্ষার্থীর সংখ্যাও। বগুড়া জেলা প্রাথমিক শিক্ষা কর্মকর্তা আবদুস সালাম প্রথম আলোকে বলেন, সমাপনী পরীক্ষায় রাজশাহী বিভাগে সেরা দশের মধ্যে বগুড়া বিয়াম মডেল স্কুল ও কলেজ প্রথম, বগুড়া জিলা স্কুল তৃতীয়, বগুড়া সরকারি বালিকা উচ্চবিদ্যালয় চতুর্থ, বগুড়া ক্যান্টনমেন্ট পাবলিক স্কুল ও কলেজ পঞ্চম, আর্মড পুলিশ ব্যাটালিয়ন পাবলিক স্কুল অ্যান্ড কলেজ ষষ্ঠ এবং বগুড়া পুলিশ লাইনস স্কুল অ্যান্ড কলেজ দশম অবস্থানে রয়েছে। বিভাগ সেরা বগুড়া বিয়াম মডেল স্কুল ও কলেজ থেকে এবার ৩৬৬ জন পরীক্ষার্থীর মধ্যে ৩১৯ জন জিপিএ-৫ পেয়েছে। গত বছর এ বিদ্যালয় থেকে ২৯৫ জন শিক্ষার্থী পরীক্ষায় অংশ নিয়ে ২৩৯ জন জিপিএ-৫ পায়। ২০১২ সালে পেয়েছিল ১৯৯ জন। প্রতিষ্ঠানটির অধ্যক্ষ মুহা. মুস্তাফিজুর রহমান বলেন, বিভাগ সেরা হওয়ার সাফল্যের এ ধারা আগামী দিনেও অব্যাহত থাকবে। বগুড়া জিলা স্কুল থেকে ২৪৬ শিক্ষার্থী সমাপনী পরীক্ষায় অংশ নিয়ে ২৪২ জন জিপিএ-৫ পেয়েছে। গত বছর এ বিদ্যালয় থেকে ২৪০ জন এবং ২০১২ সালে ২২৯ জন জিপিএ-৫ পেয়েছিল। জিলা স্কুলের প্রধান শিক্ষক রমজান আলী বলেন, ‘প্রাথমিক স্তরের শিক্ষার্থীদের হাতে এখনো মুঠোফোন যায়নি। ফলে তারা মন দিয়ে পড়াশোনা করছে। এ জন্য প্রাথমিক সমাপনী পরীক্ষায় সাফল্যের ধারা অব্যাহত রাখা সম্ভব হচ্ছে। বাচ্চারা মুঠোফোনে ফেসবুক ও ইন্টারনেটে সময় অপচয় না করলে সাফল্যের এ ধারা অব্যাহত থাকবে।’ বগুড়া সরকারি বালিকা উচ্চবিদ্যালয় থেকে এবার ২৫২ জন পরীক্ষায় অংশ নিয়ে ২৪৫ জন জিপিএ-৫ পেয়েছে। গত বছর জিপিএ-৫ পেয়েছিল ২৫৪ জন। ২০১২ সালে জিপিএ-৫ পেয়েছিল ২২৫ জন। বগুড়া সরকারি বালিকা উচ্চবিদ্যালয়ের প্রধান শিক্ষক রাবেয়া খাতুন বলেন, ‘অনেক আগেই বিভাগ সেরা হওয়ার সাফল্য পেয়েছি, এখন আমরা দেশসেরা হওয়ার লক্ষ্য নিয়ে এগোচ্ছি।’ রাজশাহী বিভাগে পঞ্চম অবস্থানে থাকা বগুড়া ক্যান্টনমেন্ট পাবলিক স্কুল ও কলেজ থেকে এবার ২৫৯ জন পরীক্ষা দিয়ে ২১৯ জন জিপিএ-৫ পেয়েছে। গত বছর ২৬৯ পরীক্ষার্থীর মধ্যে ২৫০ জন জিপিএ-৫ পায়। ২০১২ সালে জিপিএ-৫ পায় ২০৩ জন। বগুড়া ক্যান্টনমেন্ট পাবলিক স্কুল ও কলেজের অধ্যক্ষ কর্নেল মাহবুবুর রহমান প্রথম আলোকে বলেন, ‘দেশসেরা হওয়ার জন্য নয়, বিগত দিনের সাফল্যের ধারাবাহিকতা অব্যাহত রাখতেই আমরা ভবিষ্যতে আরও ভালো ফল অর্জনের প্রচেষ্টা চালিয়ে যাব।’ বিভাগে ষষ্ঠ অবস্থানে থাকা বগুড়া আর্মড পুলিশ ব্যাটালিয়ন পাবলিক স্কুল অ্যান্ড কলেজ থেকে এবার ২৪২ জন পরীক্ষায় অংশ নিয়ে ১৯৯ জন জিপিএ-৫ পেয়েছে। গত বছর এ বিদ্যালয় থেকে ১৮৯ জন এবং ২০১২ সালে ২০৯ জন জিপিএ-৫ পেয়েছিল। প্রতিষ্ঠানের অধ্যক্ষ তফাজ্জল হোসেন বলেন, সাফল্যের এই ধারা আগামী দিনেও অব্যাহত থাকবে। বগুড়া পুলিশ লাইনস স্কুল অ্যান্ড কলেজ থেকে এবার ২৭৪ শিক্ষার্থীর মধ্যে শতভাগ পাস করেছে। জিপিএ-৫ পেয়েছে ১৯২ জন। এই শিক্ষাপ্রতিষ্ঠানের অধ্যক্ষ শাহাদৎ আলম বলেন, শিক্ষাঙ্গনে সুশৃঙ্খল পরিবেশ নিশ্চিত করার পাশাপাশি শিক্ষকদের জবাবদিহি ও পাঠদানে আন্তরিকতার কারণেই এ সাফল্য অর্জন সম্ভব হয়েছে।	0
তৃতীয় ও পঞ্চম শ্রেণির শিক্ষার্থীরা পাচ্ছে ‘বিজ্ঞান’ বই জয়পুরহাটের আক্কেলপুর উপজেলায় আজ বৃহস্পতিবার বই উৎসবে প্রাথমিক বিদ্যালয়ের তৃতীয় ও পঞ্চম শ্রেণির শিক্ষার্থীরা সব বিষয়ের পাঠ্যপুস্তক পাচ্ছে না। গতকাল বুধবার পর্যন্ত পাঠ্যপুস্তক না পৌঁছায় ওই দুটি শ্রেণির শিক্ষার্থীদের শুধু বিজ্ঞান বই দেওয়ার সিদ্ধান্ত নিয়েছে সংশ্লিষ্ট কর্তৃপক্ষ। সরকারি প্রাথমিক বিদ্যালয়ের সাত-আটজন প্রধান শিক্ষক জানান, তাঁদের তৃতীয় ও পঞ্চম শ্রেণির বই দেওয়া হয়নি। দুটি শ্রেণির বইয়ের জন্য তাঁরা শিক্ষা কার্যালয়ে একাধিকবার যোগাযোগ করেছেন। শিক্ষা কর্মকর্তা তাঁদের বলেছেন, দুটি শ্রেণির সব বই আসেনি। গতকাল দুপুরে প্রাথমিক শিক্ষা কর্মকর্তার কার্যালয়ে গিয়ে দেখা যায়, চার-পাঁচজন প্রধান শিক্ষক তৃতীয় ও পঞ্চম শ্রেণির শুধু বিজ্ঞান বই নিয়ে যাচ্ছেন। নাম প্রকাশে অনিচ্ছুক একজন প্রধান শিক্ষক বলেন, তৃতীয় ও পঞ্চম শ্রেণির সব বই আসেনি। আজ তৃতীয় ও পঞ্চম শ্রেণির শুধু বিজ্ঞান বই দেওয়া হয়েছে। বই আসেনি এমন কথা বাইরে কাউকে বলতে নিষেধ করা হয়েছে। উপজেলা সরকারি প্রাথমিক শিক্ষক সমিতির সভাপতি ও গোপিনাথপুর সরকারি প্রাথমিক বিদ্যালয়ের প্রধান শিক্ষক সিদ্দিকুর রহমান বলেন, উপজেলা প্রাথমিক শিক্ষা কার্যালয় থেকে প্রতিটি বিদ্যালয়ে তৃতীয় ও পঞ্চম শ্রেণির একটি বিষয়ের পাঠ্যপুস্তক সরবরাহ করা হয়েছে। এ ছাড়া অন্য শ্রেণিগুলোর বইয়ের কোনো সমস্যা হয়নি। উপজেলা প্রাথমিক শিক্ষা কর্মকর্তার দায়িত্বে থাকা সহকারী প্রাথমিক শিক্ষা কর্মকর্তা (এটিও) মৃণাল কান্তি সরকার প্রথম আলোকে বলেন, হরতালের কারণে গতকাল বুধবার পর্যন্ত তৃতীয় ও পঞ্চম শ্রেণির বই পৌঁছায়নি। বই উৎসবের জন্য পাশের নওগাঁ জেলা সদরের বাফার স্টক থেকে জরুরি ভিত্তিতে ওই দুটি শ্রেণির জন্য বিজ্ঞান বই আনা হয়েছে। প্রাথমিক বিদ্যালয়গুলোতে গতকালই (বুধবার) বিজ্ঞান বই পৌঁছানো হয়েছে। উপজেলা নির্বাহী কর্মকর্তা (ইউএনও) গোলাম মো. শাহনেওয়াজ বলেন, এই উপজেলায় প্রাথমিকের দুটি শ্রেণির নতুন বই সরবরাহ পাওয়া যায়নি। কী কারণে এমনটা হলো, তা বলতে পারছি না। তবে বই উৎসবে সব শ্রেণির শিক্ষার্থীরাই নতুন পাঠ্যপুস্তক হাতে পাবে। এ উৎসবে তৃতীয় ও পঞ্চম শ্রেণির শিক্ষার্থীদের একটি বিজ্ঞান বই দেওয়া হবে। এ ব্যাপারে জানতে জেলা প্রাথমিক শিক্ষা কর্মকর্তা বদরুজ্জেহার মুঠোফোনে সাত-আটবার কল করলেও তাঁকে পাওয়া যায়নি।	0
মনের জোরে ভালো ফল করেছে প্রতিবন্ধী নাইছ সাধ আছে, সাধ্য নেই। তাতে কী, মনোবল তো আছে। তাই তো বাবার কোলে চড়ে এসে জুনিয়র স্কুল সার্টিফিকেট (জেএসসি) পরীক্ষায় অংশ নিয়েছিল শারীরিক প্রতিবন্ধী নাইছ খাতুন ওরফে হাসি (১৩)। ফলও ভালো হয়েছে। পেয়েছে জিপিএ-৩ দশমিক ৭ নাইছ খাতুন বগুড়ার ধুনট উপজেলার বিশ্বহরিগাছা-বহালগাছা উচ্চবিদ্যালয় থেকে এবার জেএসসি পরীক্ষায় অংশ নেয়। সে উপজেলার বহালগাছা গ্রামের নজরুল ইসলামের মেয়ে। এর আগে গত ১৫ নভেম্বর নাইছ খাতুন ও কুড়িগ্রামের ফুলবাড়ীর তানিয়াকে নিয়ে প্রথম আলোর বিশাল বাংলায় ‘মনের জোরে এগোচ্ছে ওরা’ শিরোনামে একটি প্রতিবেদনও প্রকাশিত হয়। নাইছের পরিবার ও স্থানীয় কয়েকজন বাসিন্দা জানান, নাইছ জন্ম থেকেই শারীরিক প্রতিবন্ধী। দূর থেকে তাকে প্রতিবন্ধী বোঝার কোনো উপায় নেই। তার দুই পা আছে, তবে কোনো শক্তি নেই। তাই সে দাঁড়াতে বা হাঁটতে পারে না। তার ডান হাতটিও কাজ করে না। শুধু বসে থাকতে ও হাত দিয়ে কলম ধরে লিখতে পারে। আট বছর ধরে বাবা ও মার কোলে চড়ে লেখাপড়ার জন্য তাকে আসতে হয়েছে বিদ্যালয়ে। কিন্তু তাতে কী হয়েছে, থেমে নেই নাইছের জীবন। মনোবল ও বা হাতের শক্তি দিয়েই প্রতিবন্ধকতাকে জয় করতেই এবার জেএসসি পরীক্ষায় অংশ নেয় নাইছ খাতুন। মা আকতার জাহান বলেন, ‘আটটি বছর ধরে প্রতিদিন দেড় কিলোমিটার রাস্তা মেয়েকে কুলে তুলে নিয়ে বিদ্যালয় গিয়েছি। মেয়ে পরীক্ষায় ভালো ফল করায় সব দুঃখ ভুলে গেছি। আমরা মেয়ের ভবিষ্যতের জন্য আরও কষ্ট করতে চাই।’ নাইছ খাতুন প্রথম আলোকে বলে, ‘ইচ্ছা থাকলে উপায় হয়, শরীরে শক্তি নেই, তাই কী। মনোবল আর একটি হাতের শক্তি নিয়েই শিক্ষাজীবন শুরু করেছি। আমি কারও মাথায় বোঝা হয়ে থাকতে চাই না। লেখাপড়া শিখে ভবিষ্যতে আদর্শ শিক্ষক হতে চাই।’	0
মুন্ডা শিক্ষার্থীদের জাতীয় শিক্ষা সম্মেলন অনুষ্ঠিত বাংলাদেশ মুন্ডা স্টুডেন্ট অ্যাসোসিয়েশনের উদ্যোগে তিন দিনব্যাপী জয়পুরহাট সদর উপজেলার রাজবাড়ী দেবপাল আদিবাসী সরকারি প্রাথমিক বিদ্যালয়ে জাতীয় শিক্ষা সম্মেলন অনুষ্ঠিত হয়েছে। দেশের নয়টি জেলার মুন্ডা সম্প্রদায়ের চার শতাধিক শিক্ষার্থী ওই সম্মেলনে অংশ নেয়। ২৮ ডিসেম্বর সম্মেলন উদ্বোধন করেন জয়পুরহাট-১ আসনের সাংসদ সামছুল আলম। অনুষ্ঠানে জয়পুরহাট, নওগাঁ, দিনাজপুর, ঠাকুরগাঁও, নীলফামারী, পঞ্চগড়, নাটোর, চট্টগ্রাম ও সাতক্ষীরা থেকে মুন্ডা সম্প্রদায়ের শিক্ষার্থীরা ওই সম্মেলনে যোগ দেয়। সম্মেলনে শিক্ষার্থী বক্তারা মুন্ডা ভাষায় তাদের সংস্কৃতি সংরক্ষণ, শিক্ষার বিকাশ ও মাদকমুক্ত সমাজ গঠনে অঙ্গীকার করে। সম্মেলনে শিক্ষার্থীদের মধ্যে আলোচনায় অংশ নেয় কুরশীদ পাহান, সুনীল পাহান, রামেশ্বর পাহান, কাজল পাহান প্রমুখ। সম্মেলনে সভাপতিত্ব করেন মুক্তিযোদ্ধা বুদু মুন্ডা। মুন্ডা অ্যাসোসিয়েশনের কেন্দ্রীয় কমিটির সভাপতি হরিপাল চন্দ্র পাহান ও সাধারণ সম্পাদক ধরনী পাহান জানান, গত মঙ্গলবার সন্ধ্যায় তাঁদের তিন দিনের সম্মেলন শেষ হয়েছে। আদিবাসী মুন্ডা সম্প্রদায়ের নিজস্ব সংস্কৃতি, ভাষা ও মুন্ডা সম্প্রদায়ের ছেলেমেয়েরা যেন এগিয়ে যেতে পারে, সে জন্য এই সম্মেলনের আয়োজন করা হয়। এ ছাড়া মুন্ডা সম্প্রদায়ের শিক্ষার্থীদের অনুপ্রাণিত করা, মাদক পরিহার ও মাদকের কুফল নিয়েও তাঁরা আলোচনা করেন। সম্মেলনে এসএসসি ও এইচএসসি পরীক্ষায় কৃতিত্ব অর্জনকারী শিক্ষার্থীদের পুরস্কার ও সংবর্ধনা দেওয়া হয়।	0
প্রযুক্তি মেলা শোভাযাত্রা ও আলোচনা সভার মধ্য দিয়ে নওগাঁয় প্রাণিসম্পদ সেবা ও প্রযুক্তি মেলা অনুষ্ঠিত হয়েছে। গত মঙ্গলবার সকালে জিলা স্কুল থেকে একটি শোভাযাত্রা বের করে শহরের প্রধান প্রধান সড়ক প্রদক্ষিণ শেষে আবার সেখানে গিয়ে শেষ হয়। শোভাযাত্রার উদ্বোধন করেন প্রধান অতিথি মুক্তিযোদ্ধা সাংসদ আবদুল মালেক। ব্র্যাকের অ্যাডভোকেসি ফর সোশ্যাল চেঞ্জের সহযোগিতায় জেলা প্রাণিসম্পদ দপ্তর এর আয়োজন করে। সভায় সভাপতিত্ব করেন জেলা প্রাণিসম্পদ কর্মকর্তা আবদুস সালাম। মেলায় ৩০টি স্টলে বিভিন্ন প্রজাতির প্রাণীর সমাগম ঘটে। 	0
